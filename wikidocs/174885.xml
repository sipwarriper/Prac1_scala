<page>
    <title>Karl Haushofer</title>
    <ns>0</ns>
    <id>174885</id>
    <revision>
      <id>13994358</id>
      <parentid>13991504</parentid>
      <timestamp>2014-09-01T00:00:33Z</timestamp>
      <contributor>
        <username>ArnauBot</username>
        <id>90823</id>
      </contributor>
      <comment>Robot posa data a plantilles de manteniment</comment>
      <text>[[Fitxer:KarlHaushofer RudolfHess.jpg|thumb|250px|Karl Haushofer i Rudolf Hess]]
{{falten referències|data=setembre de 2014}}
'''Karl Ernst Haushofer''' ([[Munic]], [[Baviera]], [[27 d'agost]] de [[1869]] - [[Pähl]], [[13 de març]] de [[1946]]), fou un [[Política|polític]], [[militar]], [[geografia|geògraf]] i [[Història|historiador]] [[Alemanya|alemany]], un dels principals ideòlegs de la teoria del ''[[Lebensraum]]'' ('espai vital'). Els seus estudis sobre els aspectes polítics del món li van permetre de redefinir la ciència que coneixem avui com a '[[geopolítica]]'. Haushofer va voler donar a la geopolítica de la seva època una idea d'[[antiimperialisme]] en contra de les potències marítimes del món, com els [[Estats Units]] i la [[Gran Bretanya]]; per a poder equilibrar el seu poder preconitzava que els països més desenvolupats d'[[Euràsia]] els plantessin cara tot fent sorgir dels espais continentals nacions solidàries amb un desplegament harmoniós i supranacional. Per això considerava [[Rússia]] com l'aliat natural de l'[[Alemanya]]. Malgrat això, les seves teories varen ser recuperades pel [[nazisme]] i van esdevenir una de les justificacions principals de la política expansionista i guerrera d'aquest moviment, el qual va acabar considerant que calia trobar el seu espai vital en detriment de la [[Unió Soviètica]].

==Biografia==
El [[1887]], inicia la carrera militar a l'Escola de Guerra de [[Baviera]], i tres anys després ingressa com oficial d'artilleria al regiment d'artilleria de Camp ''Príncep Regent Luitpold''. Després es casa el 8 de juliol de [[1896]] amb Martha Mayer-Doss, una jove d'ascendència jueva. Dos anys després és ascendit a oficial d'Estat Major. El [[1903]] era professor a l'Acadèmia de Guerra de Baviera i és enviat al [[Japó]] el [[1908]] per a reorganitzar l'aparell militar japonès. També va realitzar viatges a la [[Xina]], l'[[Índia]] i [[Península de Corea|Corea]]. 

En un dels seus viatges va conèixer [[Lord Kitchener]], amb qui intercanvià opinions sobre un possible enfrontament bèl·lic entre [[Alemanya]] i [[Gran Bretanya]], les conseqüències del qual serien favorables per als [[Estats Units]] i el Japó. El [[1909]], viatja a aquest país per a conèixer en persona l'[[Emperador Meiji]] i l'emperadriu [[Haruko]]. El [[1913]], Haushofer va donar cursos de geografia a la [[Universitat de Munic]], arribant a ser-ne catedràtic. L'any següent fou mobilitzat per a la [[Primera Guerra Mundial]] com a Major General i Comandant Brigadier de l'exèrcit alemany en el front francès, i el [[1916]] va combatre en el front del [[Caucas]]. Tres anys després, renuncià a la seva carrera militar per a dedicar-se completament a l'estudi de la geografia política a Munic.

===Relació amb el nazisme===
L'acompanyaren en els seus estudis les tesis d'historiadors anglesos com [[Thomas Macaulay]] i [[Edward Gibbon]], i d'alemanys com [[Albrecht Roscher]], [[Friedrich Ratzel]] i [[Rudolf Kjellen]], que van configurar el pensament geopolític de Haushofer. Per als fets històrics que van esdevenir, Haushofer va comprometre el seu pensament amb la seva vinculació indirecta amb el moviment [[nazi]]. Des de [[1919]], Haushofer i altres dirigents (entre ells [[Rudolf Hess]]) van fundar el [[Partit Nacional Socialista dels Treballadors Alemanys]], al que es van unir després [[Adolf Hitler]] i [[Joseph Goebbels]]. Encara que la seva participació en el partit va ser gairebé nul·la, va proporcionar els seus coneixements de geopolítica al nazisme, que ja estava guanyant adeptes entre el públic. 

El [[1924]] va fundar la ''Revista de Geopolítica'' (''Zeitschrift für Geopolitik'') amb la qual inicia les seves activitats com especialista en l'àrea internacional de la política alemanya. Després funda l{{'}}''Acadèmia Alemanya'' el 5 de maig de [[1925]] i dos anys després dóna a conèixer en [[Berlín]] el seu estudi sobre les fronteres nacionals.

Les relacions entre Haushofer i els nazis van ser ràpidament conflictives, però no van dur a conseqüències greus mentre va estar protegit pel seu amic [[Rudolf Hess]]. Els inconvenients van començar arran de la seva unió matrimonial amb una jueva; aquests es van agreujar després del [[1933]], quan un comando del partit assalta la seva residència a la recerca d'armes. Tot i així aconseguí conservar el seu lloc de professor universitari i va ser escollit com a president de l'Acadèmia Alemanya de [[1934]] a [[1937]], període durant el qual va actuar com a diplomàtic en missions secretes a [[Londres]].

===Caiguda en desgràcia===
El [[1938]], Haushofer va caure però en desgràcia i la seva situació es va complicar encara més amb la desaparició de Hess el [[1941]]. El [[1944]] fou vinculat en un procés judicial per causa de l'[[Complot del 20 de juliol|atemptat fallit contra Hitler]]. La [[Gestapo]] l'empresona al [[camp de concentració de Dachau]], la seva família també compartirà la seva destinació de la manera més sinistra: un dels seus fills, Albrecht, implicat amb l'intent d'assassinat de Hitler, és executat al final de la [[Segona Guerra Mundial]].

Al final de la guerra fou interrogat pels oficials de l'exèrcit [[EUA|nord-americà]] per la seva vinculació amb el règim nazi i encara que fou absolt en els [[Judicis de Nuremberg]], els aliats li embarguen la seva pensió i el seu títol de Professor Honorari, amb la qual cosa la seva situació econòmica s'agreujà, el que fou el detonant del seu [[suïcidi]] el març de [[1946]]; la seva esposa el va assistir segons el ritual japonès de mort honorable ([[seppuku]]). 

Segons [[Louis Pauwels]] i [[Jacques Bergier]] va esser membre de la societat secreta [[Societat Thule|Thule]], fet no provat.

== Obres ==
* ''Dai Nihon'' (El gran Japó, 1913)
* ''Geopolitik des Pazifischen Ozeans'' (Geopolítica de l'Oceà Pacífic, 1925)
* ''Grenzen in ihrer geographischen und politischen Bedeutung'' (Els confins en el major significat geogràfic i polític, 1927)
* ''Japans Werdegang als Weltmacht und Empire'' (El desenvolupament del Japó com a potència mundial i imperi, 1933)
* ''Der nationalsozialistiche Gedanke in der Welt'' (La idea nacionalsocialista en el món, 1934)
* ''Deutsche Kulturpolitik im Indopazifischen Raum'' (La política cultural alemanya a l'àrea indo-pacífica, 1939)
 
{{Autoritat}}
{{ORDENA:Haushofer, Karl}}

[[Categoria:Geògrafs alemanys]]
[[Categoria:Persones de Munic]]
[[Categoria:Nazis]]</text>
      <sha1>djzbm9ufjrzk66sbo0qtiajs1cse995</sha1>
      <model>wikitext</model>
      <format>text/x-wiki</format>
    </revision>
  </page>