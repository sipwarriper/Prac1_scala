<page>
    <title>Josep Comabella i Rabassa</title>
    <ns>0</ns>
    <id>809532</id>
    <revision>
      <id>13451328</id>
      <parentid>13150827</parentid>
      <timestamp>2014-05-27T02:11:08Z</timestamp>
      <contributor>
        <username>Langtoolbot</username>
        <id>128552</id>
      </contributor>
      <minor></minor>
      <comment>Corregit: SS]]. Al [[1944  SS]]. El [[1944</comment>
      <text>'''Josep Comabella i Rabassa''' ([[Ponts]], [[la Noguera]], [[1908]] - [[Barcelona]], [[1981]]) fou un [[periodista]], [[escriptor]] i [[polític]] [[marxista]] [[català]].

== Biografia ==
=== Inicis ===
Nascut a la vila de Ponts i després d'haver passat els seus primers anys en aquesta població, es quedà orfe de pare i la seva família es traslladà a [[Algerri]] i més endavant a la ciutat de [[Lleida]], on primerament treballà en un magatzem de ferreteria i seguidament aconseguí entrar com a [[funcionari]] de la [[Generalitat de Catalunya|Generalitat]], activitat que compaginà amb la de periodista i escriptor.

Als anys trenta estava vinculat al Front Únic d'Esquerres i pertanyia a la Junta Directiva de l'Associació de la Premsa de Lleida. També fou un dels fundadors de [[Joventut Esquerrana]], juntament amb [[Francesc Aguilar]], Salvador Salvadó, Jaume Trepat, Ricard Barquer, Josep Teixidor, [[Joan Baptista Xuriguera]], entre altres. Posteriorment, fou militant del [[Bloc Obrer i Camperol|BOC]] i estigué empresonat com a conseqüència de la [[Fets del sis d'octubre|revolució d'octubre]]. Continuà la seva activitat política al [[Partit Obrer d'Unificació Marxista|POUM]], esdevenint una de les figures més populars del partit a les [[Terres de Lleida]], destacant com a intel·lectual, orador i col·laborador de diverses publicacions [[marxisme|marxistes]], com en el cas de Front, [[La Batalla]], [[Avant (POUM)|Avant]] i Polèmica, per a la qual escriví una sèrie d'articles −que es van concretar en la realització d'un estudi crític− sobre [[Joan Puig i Ferreter]]. També fou col·laborador als diaris [[El País]], El Diluvio, on realitzava [[crònica|cròniques]] cinematogràfiques, i a les revistes L'Espurna i Art, de la qual en fou un dels principals promotors. El [[1934]] fou premiat en un concurs de contes convocat per l'[[Ateneu Enciclopèdic Popular]].

El primer de maig de [[1936]], a Lleida, fou l'orador principal en un gran míting promogut per la [[Joventut Comunista Ibèrica]]. Durant l'estiu d'aquell any, s'han trobat notícies que pertanyia a l'Associació d'Escriptors i Artistes Socials, juntament amb [[Antoni Garcia i Lamolla|Lamolla]], Pau Xuriguera i [[Leandre Cristòfol]]. L'any [[1937]] publicà ''2 preguntas: ¿Adónde va Negrín? ¿Adónde va la Revolución?''. També va escriure ''Màxim Miuzov i altres contes''.

Durant el període de repressió contra el POUM, Comabella es convertí en objectiu dels [[estalinisme|estalinistes]]. Fou perseguit però salvà la vida gràcies a un avís que rebé d'un caporal. Es dirigí cap a Barcelona i posteriorment estigué combatent al front del Segre, prop d'[[Artesa de Segre]].

=== L'exili i el retorn a Catalunya ===
L'any [[1938]] s'hagué d'exiliar a [[França]], on passà per diversos camps de refugiats, com el d'[[camp d'Argelers|Argelers]]. D'allà s'escapà cap a [[París]], on visqué en la clandestinitat amb l'àlies ''Rabasse'' fins que el tornaren a enxampar i el portaren novament a Argelers fins que l'alliberaren. Llavors es traslladà cap a [[Montbard]], on trobà feina en una fàbrica de peces per avions. El juny de [[1940]] se n'anà cap a [[Dijon]], i finalment a [[Montalbà]] ([[Occitània]]), on la [[Gestapo]] alemanya l'anà a cercar dins el pis on estava amb Josep Buiria, Rodés, Pons i Jaume Puig, per tal de processar-los.

Aquesta vegada el nou judici contra el POUM fou endegat al novembre de [[1941]], a Montalbà, sota el [[règim de Vichy]]. Aquell tribunal militar condemnà a diversos dirigents i militants del partit. A ell el castigaren a 5 anys de treballs forçats i 15 anys de prohibició de residència.

Després de passar un temps a la presó de Montalbà el traslladaren al presidi d'Eysses ([[Vilanuèva d'Òlt]]) fins que fou lliurat a la [[Schutzstaffel|SS]]. El [[1944]] fou deportat al [[camp de concentració de Dachau]], a [[Munic]], on tenia la matrícula 73.281. Allí passà tota classe de calamitats, sobretot durant el temps que passà al camp de càstig d'[[camp de Dachau Allach|Allach]], fins que fou alliberat l'any [[1945]] per les tropes nord-americanes a la fi de la [[Segona Guerra Mundial]]. Malauradament, Comabella es trobava molt malalt i les forces aliades el portaren cap a l'hospital de [[Mainau]], al [[llac de Constança]], on passà un llarg període de convalescència. 
L'any [[1948]] tornà cap a la seva terra, “el retorn a la pàtria cercant l'escalf i l'ajuda familiar, o una tomba on trobar la pau...”, com ell mateix deia. Malgrat tot, aquí hagué de lluitar sota unes condicions inhumanes de pobresa. Les seqüeles de la seva captivitat l’havien minvat físicament d’una manera extrema, però havia d’aconseguir el pa de la seva família i no trobà cap més ocupació que la descàrrega de camions al [[mercat del Born]].

Sobrevisqué al terror del [[nazisme]], però el seu calvari continuà durant més de trenta anys, ja que intentà −sense èxit− aconseguir una pensió o una indemnització que li permetés viure dignament. Lluità sense desmai davant les administracions francesa i alemanya i feu persistents gestions davant l'[[Amical de Mauthausen]]. Tot fou en va, ja que el [[Francisco Franco|règim franquista]] no reconegué mai com a súbdits als [[Segona República Espanyola|republicans espanyols]] i [[Pétain]] es negà a considerar-los voluntaris en la defensa de l'[[França|Estat francès]].

El gener de [[1977]] fou un dels presidents de la taula del III Congrés del [[Reagrupament Socialista i Democràtic de Catalunya]], que se celebrà a Barcelona.

Morí a la ciutat comtal l’any 1981.ref{{ref-llibre|cognom=Gabriel i Forn |nom=Manuel |cognom2=Vidal i Sordé |nom2=Jordi |títol=El POUM a Ponts i la incidència del partit a les Terres de Ponent (Portaveu del Mig Segre) |url=http://issuu.com/portaveu/docs/poum |llengua=català |editorial= |lloc=Ponts |data= |any=1998 |pàgines=pàgines 16 i 17 |isbn=}}/ref

== Pensament polític == 
En el seu ideari polític cal destacar que la seva lluita anava encaminada a aconseguir una societat més justa: la [[socialisme|societat socialista]]. Defensà la puresa del [[marxisme]] revolucionari i l'alliberament de les nacionalitats oprimides i de la [[independència de Catalunya]].

== Enllaços externs ==
* [http://www.fundanin.org/comabella.htm Biografia de Josep Comabella Rabassa], per Wilebaldo Solano (Fundación Andreu Nin).

== Referències ==
{{referències}}

{{ORDENA:Comabella Rabassa, Josep}}
[[Categoria:Militants del POUM]]
[[Categoria:Comunistes d'esquerra]]
[[Categoria:Independentistes catalans]]
[[Categoria:Periodistes catalans del sud]]
[[Categoria:Noguerencs]]
[[Categoria:Ponts (Noguera)]]</text>
      <sha1>n20gnfzyhjyazxav90v2d6v1bkjw2l9</sha1>
      <model>wikitext</model>
      <format>text/x-wiki</format>
    </revision>
  </page>