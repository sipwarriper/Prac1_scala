<page>
    <title>Música electrònica</title>
    <ns>0</ns>
    <id>51440</id>
    <revision>
      <id>13812596</id>
      <parentid>13299978</parentid>
      <timestamp>2014-07-13T15:11:00Z</timestamp>
      <contributor>
        <username>PereBot</username>
        <id>118448</id>
      </contributor>
      <minor></minor>
      <comment>Robot inserta {{Autoritat}}</comment>
      <text>La '''música electrònica''' és un tipus de [[música]] produïda i interpretada predominantment amb instruments musicals electrònics, com el [[sintetitzador]], el [[sampler]], les [[caixa de ritmes|caixes de ritmes]], els [[seqüenciador]]s i, més recentment, els [[ordinador]]s, que gràcies als creixents desenvolupaments en tecnologia i en [[programari]], tenen un paper vital en la producció de la música electrònica contemporània. També s'hi solen utilitzar [[instruments electromecànics]] com la [[guitarra elèctrica]] o l'[[orgue Hammond]]. Hi ha una gran quantitat de gèneres de música electrònica, que mostren un ventall molt ample de sonoritats; des de la [[música ambiental]] fins a la [[música industrial]] més experimental, passant per estils com el [[synthpop]], [[dance]] (i totes les seves variants), [[hip hop]] o el [[chill out]], tots ells tenen en comú l'ús predominant o exclusiu dels instruments electrònics.

== Història ==

=== Orígens (segle XIX – anys 1950) ===

==== Primers instruments electrònics ====
Abans de l'aparició dels instruments musicals electrònics, alguns avenços científics n'havien aplanat el camí, com ara el fonautògraf, el [[fonògraf]] de [[Thomas Alva Edison]] i, especialment, l'[[audion]], una [[vàlvula]] [[tríode|triòdica]] que servia per amplificar senyals elèctrics i que gaudí d'un ample ús en les [[ràdio]]s.

Una altra considerable invenció fou el [[Teleharmonium]], un instrument electromecànic obra de l'inventor [[Taddeus Cahill]] datat a finals del [[segle XIX]], i que generava ones elèctriques mitjançant un procés semblant a la [[síntesi additiva]], que fou popularitzada quasi 80 anys més tard per [[sintetitzador]]s digitals com el [[Yamaha DX7]]; una altra obra de Cahill fou el ''Dynamophone''. El primer instrument purament electrònic fou el [[Theremin]], inventat pel [[Rússia|rus]] [[Leon Termen]] el 1918, i que tingué molt d'ús sobretot en bandes sonores de pel·lícules de [[ciència-ficció]]; un instrument semblant al Theremin, l'[[Ones Martenot]], fou inventat uns anys més tard, cap a 1928, pel [[telègraf|telegrafista]] francès [[Maurice Martenot]], amb un so semblant al del Theremin, i molt utilitzat per compositors francesos de [[música clàssica]], en particular l'influent [[Olivier Messiaen]], representant també de l'ultra-racionalisme o [[serialisme integral]].

==== Fonts: pioners de la música electrònica i la música concreta ====
La [[música concreta]] és la que es produeix amb objectes concrets, és a dir, objectes ''qualssevol'', en contraposició a la música tradicional, interpretada amb instruments musicals convencionals; els sons produïts per aquests objectes, després de ser enregistrats amb un [[magnetòfon]], experimenten tot tipus d'alteracions: inversions, canvis de velocitat de reproducció, distorsions, retards... Les arrels d'aquesta música es troben al [[Futurisme]], moviment artístic desenvolupat a [[Itàlia]] a partir de 1910, que es caracteritzava per l'exaltació de la [[màquina]] i del [[soroll]], bases d'una futura civilització. La consideració del soroll com a font musical vàlida fou bàsica per al desenvolupament de la música concreta.

Els futuristes precursors de la música concreta són els italians [[Luigi Russolo]] (el primer teòric del futurisme musical, autor del [[Tractat (literatura)|tractat]] ''L'Arte dei Rumori'' i constructor de diversos instruments com l'''Intonarumori'') i [[Pratella]]; a més, l'artista [[Ferruccio Busoni]], també adscrit al moviment futurista, publicà (després d'haver llegit sobre les característiques del ''Dynamophone'' de Cahill en un diari) el 1907 el seu polèmic ''Esbós d'una nova estètica de la música'', en el qual defensava l'ús de nous mitjans en la producció musical, com ara instruments elèctrics o electrònics.

Més endavant [[Edgar Varèse]], deixeble de Busoni, va agafar el seu testimoni produint obres basades en el soroll, com ''Ionització'', ''Hiperprisma'' i ''Deserts'', que acabaren donant com a resultat el que avui és conegut com a música concreta. Els compositors més importants d'aquest gènere són [[Pierre Schaeffer]] i [[Pierre Henry]], tots dos francesos; també és destacable l'aportació del compositor [[Alemanya|alemany]] [[Fred K. Prieberg]], segons el qual la música concreta deforma i altera els sons dels objectes quotidians fins que no siguin ni un record d'allò que van ser. Els primers concerts de música concreta tingueren lloc a l'[[França|estat francès]] el [[5 d'octubre]] de [[1948]]; es tractava dels ''Cinq études de bruits'' de Schaeffer, anomenats ''Étude aux chemins de fer'', ''Étude aux Tourniquets'', ''Étude violette'', ''Étude noire'' i ''Étude pathétique''.

[[Fitxer:Stockhausen 1991 Studio.jpg|thumb|250px|Un dels pioners de la música electrònica: Karlheinz Stockhausen]]

En contraposició a la música concreta va aparèixer un nou corrent musical que feia servir únicament sons generats per aparells i instruments electrònics; es tracta de les primeres manifestacions de música electrònica acadèmica, tan experimental i innovadora com l'anterior, però amb un caràcter propi. Els seus primers experiments (de [[Robert Beyer]] i [[Herbert Eimert]]) tingueren lloc a la ''Casa de la Ràdio'' de [[Colònia (Alemanya)|Colònia]], amb dos [[magnetòfon]]s i dos generadors de so, un ''Melochord'' i un ''Monochord''; a principis del [[1953]] es construí l'estudi definitiu, a la seu de la ''Nordwestdeutscher Rundfunk'' (NWDR) —també a Colònia—, que fou el primer estudi de música electrònica del món.

El primer concert de música electrònica com a tal també es produí el [[1951]], a [[Darmstadt]] ([[Alemanya]]), amb l'actuació dels compositors [[Herbert Eimert]] i [[Werner Meyer-Eppler]]. Però el compositor més destacat d'aquest corrent fou, sens dubte, [[Karlheinz Stockhausen]], alumne de Meyer-Eppler, i que compongué a partir dels anys 50 obres electròniques com ''Studie'' (1953), ''Studie II'' (1954), ''Gesang der Jünglinge'' (Cant dels adolescents) (1957) o ''Telemusik'' (1967). La influència de Stockhausen fou enorme, no tan sols pròpiament en el camp de la música electrònica i els seus gèneres posteriors, sinó també en el [[rock]]: la seva cara apareix a la portada del disc '''''[[Sgt. Pepper's Lonely Hearts Club Band]]''''', dels [[Beatles]].

Malgrat la divisió radical entre els dos mètodes de treball descrits, molts autors van compondre obres d'un i altre gènere (per exemple, el mateix Stockhausen produí diverses obres de música concreta). Aviat aquests dos corrents (música electrònica i música concreta) van convergir per donar pas a un estil híbrid anomenat ''[[música electroacústica]]'', en què es combinaven les manipulacions i els enregistraments sonors de la música concreta i els sons electrònics purs de la música electrònica; diversos autors destacables són [[LUCYBO]], els italians [[Luciano Berio]] (que dirigí el ''Studio di Fonologia Musicale'' a [[Milà]] el 1955, inspirat en l'estudi de la NWDR) i [[Bruno Maderna]], o els japonesos Moroi i Mayumi. Posteriorment es fundaren més estudis de música electrònica a diverses ciutats com [[Ginebra]], [[Eindhoven]], [[Munic]], [[Tòquio]], [[Varsòvia]], [[Estocolm]] i [[Utrecht]].

Es pot dir que el [[sintetitzador]], en generar electrònicament sons partint de zero i de manera autònoma, és l'instrument natural de la música electrònica; en canvi, el [[sampler]], en estar basat en enregistraments de sons externs a l'aparell per després ser processats i tractats electrònicament, recull les característiques de la música concreta.

A [[Catalunya]] hi hagué un corrent musical [[avantguarda|avantguardista]] cap als anys 50, interessat en la música electrònica i representat per [[Josep Maria Mestres-Quadreny]], [[Xavier Bengerel]], [[Joan Guinjoan]] i [[Josep Soler i Sardà|Josep Soler]].

==== D'altres corrents: Música cibernètica, ultra-racionalisme, anti-racionalisme, música estocàstica ====

Al mateix temps van aparèixer nous compositors com el francès [[Pierre Barbaud]] o els nord-americans Illiac i Hiller, que utilitzaven l'[[ordinador]] com a instrument musical. Així naixia la ''música cibernètica''.

Paral·lelament, i ja des de la dècada dels anys 40, apareix una nova de fer música coneguda com a Ultra-racionalisme, segons la qual s'han de combinar segons el sistema dodecafònic (o serial) tots els elements sonors possibles; el seu principal representant és [[Olivier Messiaen]], juntament amb d'altres com [[Pierre Boulez]] o fins i tot el mateix [[Karlheinz Stockhausen]]. A aquest moviment li sortiren dues reaccions oposades: la música aleatòria (o anti-racionalisme) i, especialment, la ''música [[estocàstica]]'', creada pel compositor grec [[Iannis Xenakis]], defensor de l'ús dels [[ordinador]]s i de l'[[estadística]] a l'hora de compondre. Deixeble de [[Le Corbusier]] i d'[[Olivier Messiaen]], Xenakis aplica les teories matemàtiques de la probabilitat per compondre les seves obres, com també faran l'argentí [[Mauricio Kagel]], l'hongarès [[György Ligeti]] i d'altres compositors europeus (Pousseur, Bussotti).

==== Primers compositors nord-americans de música electrònica ====

Als [[Estats Units]], compositors com [[Morton Feldman]] van adoptar les últimes tendències de la música electrònica del moment (anys 1950); per la seva obra se'l pot emmarcar al corrent de la música estocàstica. Feldman, juntament amb altres pioners com [[John Cage]], Earle Brown, Christian Wolff i David Tudor, va fundar la [[New York School]].

A més, les col·laboracions dels compositors [[Otto Luening]] (d'ascendència alemanya) i [[Vladimir Ussachevsky]] (originari de la regió [[Xina|xinesa]] de [[Manxúria]]) van crear un escenari favorable a la proliferació d'artistes de música electrònica. Luening, Ussachevsky i Milton Babbit van crear als anys 50 el Centre de Música Electrònica Columbia-Princeton (CPEMC). Luening i Ussachevsky crearen una sèrie de composicions electroacústiques per a [[magnetòfon]] i [[sintetitzador]], a més d'obres en solitari per a [[orquestra]] (tots dos tenien una àmplia formació clàssica), [[magnetòfon]]s i [[vàlvula|vàlvules]] electròniques. La influència de les composicions de Luening i Ussachevsky va ser molt gran.

Una altra obra bàsica en el desenvolupament de la música electrònica fou l'aparició de la [[banda sonora]] de la pel·lícula ''[[Forbidden Planet]]'' (1956); composta pel matrimoni de [[Louis i Bebe Barron]], la música fou creada utilitzant diferents circuits electrònics i magnetòfons, amb els quals enregistraven els sons electrònics per després processar-los aplicant-los tot tipus d'efectes (inversions, canvis de velocitat, etc.). Els Barron col·laboraren, a més, amb Cage, Brown, Feldman, Wolff i Tudor en un projecte de dos anys anomenat ''Music for Magnetic Tape''.

En aquell mateix any (1956) aparegué el [[sintetitzador]] [[Clavivox]], creat per Raymond Scott i Robert Moog. Un any després veieren la llum el [[programari|programa]] per a [[ordinador]] MUSIC 1, creat per Max Matthews, i que després utilitzarien [[Iannis Xenakis]] i [[Edgar Varèse]], i el primer [[sintetitzador]] electrònic, el [[RCA Mark II Sound Synthesizer]], que incorporava, per primera vegada en la història, un [[seqüenciador]].

=== Els anys 60 ===

==== Nous instruments ====

[[Fitxer:Mellotron.jpg|thumb|250px|Mellotron]]

Durant els anys 60, a poc a poc els instruments electrònics anaren fent-se un lloc en la [[música pop]] i en el [[rock]] contemporani, a mesura que apareixien nous models més potents i versàtils. Entre aquests models es troben el [[Chamberlin]] i el [[Mellotron]], que poden considerar-se els primers [[sampler]]s de la història, si bé el seu principi bàsic de funcionament —cintes magnètiques que reproduïen una nota enregistrada d'un instrument quan hom pitjava una tecla— era essencialment mecànic, en contrast amb els fonaments electrònics dels ''samplers'' actuals. Tot i els seus problemes de funcionament i de manteniment, el so del Mellotron captivà molts usuaris i va ser utilitzat per una gran quantitat de grups de [[rock]], com [[The Beatles]], [[The Rolling Stones]], [[Yes]], [[The Moody Blues]] o [[Genesis]].

Uns altres instruments destacables produïts durant aquest període són el [[sintetitzador]] modular [[Buchla]] (1963) i el primer sintetitzador de [[Moog music|Moog]], també de tipus [[Moog modular|modular]], de l'any 1964. Aquest últim model en particular gaudí d'una fama especial en ser l'instrument emprat per [[Wendy Carlos|Walter Carlos]] per al seu disc '''''[[Switched-On-Bach]]''''' (1968) de versions de [[Bach]], que tingué un considerable èxit comercial i encetà una sèrie de discos del mateix tipus (versions electròniques de peces de música clàssica), tant pel mateix Walter Carlos com per altres músics.

==== Noves obres de compositors consagrats ====

Paral·lelament, compositors com Stockhausen o Luening continuaren produint noves obres de música electrònica, com ''Kontakte'' (en el cas de Stockhausen) o ''Gargoyles'' (en el cas de Luening), totes dues aparegudes el 1960. Milton Babbitt compongué la seva primera obra per a sintetitzador —anomenada ''Composition for Synthesizer''— el 1962, amb el sintetitzador RCA Mark II Sound Synthesizer, situat al CPEMC, que en aquells anys fou el nucli d'una intensa activitat, amb visites ilustres com la d'[[Edgar Varèse]], convidat per Ussachevsky. Posteriorment [[Morton Subotnick]] creà el San Francisco Music Tape Center, amb la col·laboració de músics com [[Terry Riley]], Ramon Sender, Anthony Martin i Pauline Oliveros. Aquest centre aviat comptà amb la presència d'un nou sintetitzador amb seqüenciador produït per Buchla.

A [[Europa]], el primer Seminari sobre Música Electrònica tingué lloc el 1964, a [[Txecoslovàquia]]. A més, Varèse va revisar la seva obra ''Déserts'' com a resultat de la seva visita al CPEMC. Stockhausen continuà produint noves obres d'improvisació electroacústica, com ara ''Mikrophonie I'' (1964), ''Mixtur'' i ''Mikrophonie II'' (1965), on combinava aparells electrònics de gènesi sonora, objectes quotidians i instruments tradicionals. A l'altra banda de l'[[Oceà Atlàntic|Atlàntic]], músics com [[John Cage]] i [[Terry Riley]] continuaven la seva carrera.

També en aquesta època es produí un nou avenç en el camp de la música cibernètica, amb l'aparició d'una nova (cinquena) versió del programa MUSIC, de Max Matthews.

==== L'aparició del rock còsmic alemany ====

Però a més de tots aquests esdeveniments, a finals dels anys 60 aparegué un nou moviment musical focalitzat a [[Alemanya]], emmarcat dins d'un corrent generalitzat en el terreny de les arts (tant visuals com aurals) de recuperació de la identitat cultural alemanya —que, segons ells, s'havia perdut durant els anys del [[nazisme]] i la [[Segona Guerra Mundial]]— i que inclogué directors de [[cinema]] com [[Wim Wenders]] o [[Rainer Werner Fassbinder]]. Els grups musicals que aparegueren en aquesta època tenien en comú un esperit rebel i una voluntat de superació de les estructures musicals convencionals, derivada de les influències psicodèliques (els primers [[Pink Floyd]]) i avantguardistes ([[Karlheinz Stockhausen]]) que havien rebut.

Moltes d'aquestes bandes (com [[Amon Düül]], [[Ash-Ra Tempel]] o [[Faust (grup)|Faust]]) publicaren àlbums que els obriren les portes dels mercats britànic o francès (de fet, una nodrida representació d'aquest col·lectiu tocà en un [[concert]] conjunt a [[París]] a principis de [[1973]]). Però d'entre els grups que sorgiren d'aquesta onada experimental —anomenada ''Kosmische Musik'' o amb el terme despectiu [[krautrock]], popularitzat sobretot a [[Anglaterra]]—, els més decisius en l'evolució de la música electrònica van ser [[Can]], [[Tangerine Dream]] i, especialment, [[Kraftwerk]].

[[Can]] aparegueren a la ciutat alemanya de [[Colònia (Alemanya)|Colònia]] el [[1968]], amb una música que mesclava arrels ètniques amb tècniques improvisatòries i un creixent ús de l'electrònica, tant per tractar sons d'instruments convencionals com per crear-ne de nous amb sintetitzadors. Durant el seu període actiu (que veié nombrosos canvis en la formació de la banda) Can llançaren obres molt influents, com el seu disc de debut, '''''[[Monster Movie]]''''' ([[1969]]), i el doble [[LP]] '''''[[Tago Mago]]''''' ([[1971]]). Al llarg dels anys, alguns dels membres de Can han aconseguit renom internacional amb les seves carreres en solitari, com el [[baixista]] [[Holger Czukay]] i el [[bateria (instrument musical)|bateria]] [[Jaki Liebezeit]], que a més col·laborà a vegades en discos d'altres artistes, com [[Depeche Mode]] (al seu disc '''''[[Ultra (àlbum)|Ultra]]''''', de [[1997]]).

Pel que fa a [[Tangerine Dream]], es van formar a [[Berlín]] el [[1967]] amb una estructura de trio, format per [[Conrad Schnitzler]], [[Klaus Schulze]] i [[Edgar Froese]], que havia estat deixeble de [[Salvador Dalí]], amb qui havia passat temporades en els anys anteriors a la seva residència de [[Cadaqués]]. Tot i que la seva música inicialment era més propera al [[rock]] instrumental amb tocs de [[jazz]] i efectes sonors electrònics —com es pot comprovar al seu primer disc, '''''[[Electronic Meditation]]'''''—, aviat van adoptar els [[sintetitzador]]s i gradualment es convertiren en un grup electrònic experimental.

[[Kraftwerk]] (en alemany, ''Central elèctrica''), el grup de [[Ralf Hütter]] i [[Florian Schneider]], acabaria sent amb el pas del temps un grup fonamental de la música electrònica, amb discos que presagien futurs moviments i gèneres; amb formació clàssica i coneixedors dels autors més importants de música concreta i de música electrònica, Hütter i Schneider es conegueren al Conservatori de [[Düsseldorf]] i van fer les seves primeres passes musicals al quintet [[Organisation (grup)|Organisation]], que debutà el 1970 amb el disc '''''[[Tone Float]]''''', musicalment encara proper al rock còsmic de Can o els primers Tangerine Dream. Tanmateix, després de la seva dissolució, Hütter i Schneider mostraren un interès creixent en l'electrònica, que plasmarien ja amb el seu propi grup, Kraftwerk, i que els portaria en els anys següents a l'èxit.

=== Els anys 70 ===

==== Nous models d'instruments electrònics ====

[[Fitxer:Minimoog.JPG|250px|right|thumb|El Moog Minimoog]]

Durant la dècada dels [[anys 70]], els avenços en tecnologia van permetre la proliferació d'instruments electrònics, cada vegada més complexos i amb més capacitats. [[Moog Music]], basant-se en els seus models modulars, va presentar el [[1971]] un dels sintetitzadors més importants de la història, el [[Moog Minimoog|Minimoog]]; el seu preu accessible i les seves possibilitats sonores van possibilitar la seva ràpida acceptació pels grups musicals de l'època. Un any després [[ARP Instruments]] contraatacà amb l'[[ARP Odyssey]], d'aspecte i característiques semblants al Minimoog però amb un so propi i diferenciat. Un altre fabricant de sintetitzadors, [[Oberheim Electronics|Oberheim]], oferí el seu primer model, l'[[Oberheim OB-1]] ([[1977]]), que té l'honor de ser el primer sintetitzador [[So monoaural|monofònic]] programable.

Amb l'excepció de l'Odyssey (que era duofònic), la resta de sintetitzadors produïts durant aquest període eren monofònics; és a dir, amb els seus teclats no podien tocar-se dues notes alhora. Però la situació canvià amb l'aparició del [[Moog Polymoog]] el [[1975]] i el [[Sequential Circuits Prophet 5|Prophet 5]] el [[1978]], més barat i amb millors especificacions tècniques; ARP també replicà amb diversos models polifònics com el [[ARP String Ensemble|String Ensemble]], l'[[ARP Omni|Omni]] o el [[ARP Quadra|Quadra]]. Oberheim llançà el seu [[Oberheim OB-X]] el [[1979]], que a més incorporava una capacitat de [[Memòria d'ordinador|memòria]] superior. Paral·lelament molts fabricants [[Japó|japonesos]] van contribuir amb models com el [[Korg 770]] ([[1976]]), el [[Roland System 100]] (semi-modular, de [[1975]]), el seu successor [[Roland System 100m]] (modular, de [[1979]]) o el [[Yamaha CS-80]] ([[1976]]). Per poder controlar aquests sintetitzadors, van sortir a la venda nous models de [[seqüenciadors]], d'ARP o Oberheim, que el [[1973]] construí el primer seqüenciador digital de la història.

Els [[sampler]]s feren la seva aparició durant aquesta dècada, si bé els únics models disponibles (el [[Fairlight CMI]] i el [[NED Synclavier]]), malgrat les seves limitacions sonores per raons tecnològiques, costaven desenes de milers de [[dòlar]]s de l'època i, per tant, només estaven a l'abast dels músics més adinerats; caldria esperar a la dècada següent per assistir a l'aparició de models amb preus més accessibles. Com en el cas dels samplers, les [[caixa de ritmes|caixes de ritmes]] més potents foren llançades a la dècada dels 80; els models disponibles en aquesta època encara no eren programables, sinó que oferien un repertori de ritmes pre-programats (com [[rock]], [[Samba (música)|samba]], [[Música pop|pop]], [[disco]], [[fox-trot]]...), basats en sons sintetitzats de manera analògica; exemples d'aquests instruments són la [[Roland CR-68]], la [[Korg Minipops]], la [[Korg KR-33]] o la [[Korg KR-55]]. Només la [[Roland CR-78]] (de [[1978]]), a més dels ritmes de fàbrica, oferia un grau limitat de programabilitat. Roland, Korg i Moog també llançaren al mercat [[vocoder]]s (sintetitzadors de [[veu]]) cap al final de la dècada.

==== Nous estils electrònics: la música ambient, la música industrial, el synthpop ====

[[Fitxer:Brian Eno Profile Long Now Foundation 2006.jpg|thumb|Brian Eno]]

Durant aquesta època aparegueren diversos estils de música electrònica, com ara la [[música ambiental]]. El primer artista que utilitzà aquest terme fou el teclista [[Brian Eno]], ex-membre del grup de rock [[Roxy Music]] i autor de diversos àlbums durant aquesta dècada. En un d'ells, '''''[[Ambient 1: Music for Airports]]''''' ([[1978]]) Eno presenta oficialment el terme. El disc incloïa un manifest del mateix Eno on afirmava el següent: La ''música ambient'' ha de ser capaç d'estimular diferent nivells d'atenció auditiva sense reforçar-ne cap en particular... Ha de ser tant ignorable com interessant. D'aquesta manera, Eno recollia la influència de compositors com [[Erik Satie]], que desitjava compondre una classe de música que es pogués mesclar amb el so dels [[ganivet]]s i de les [[forquilla|forquilles]] durant un [[Dinar (menjada)|dinar]]. Un any abans de l'aparició de ''Music for Airports'', el músic [[alemany]] [[Manuel Göttsching]] (sota el pseudònim [[Ashra]]) publicà un altre àlbum molt influent, '''''[[New Age of Earth]]''''', que popularitzà el terme [[Música New Age|New Age]] per referir-se a aquesta classe de música.

El nom [[música industrial]] fou posat en circulació pel grup [[Anglaterra|anglès]] [[Throbbing Gristle]]; aparentment havia estat inventat per un altre artista i col·laborador del grup, [[Monte Cazazza]], que també inventà el lema ''Industrial Music for Industrial People'' (tot i que algunes altres fonts atribueixen la invenció d'aquest tema a [[Peter Christopherson]], un dels membres de Throbbing Gristle). Aquesta música recollia la tradició futurista que defensava l'ús del [[soroll]] per a la composició musical, amb la qual cosa la [[distorsió]] i enregistraments de [[fàbrica|fàbriques]], sorolls [[metall|metàl·lics]], i fins i tot [[ràdio]]s, n'esdevingueren elements habituals; sovint els artistes industrials utilitzaven tàctiques de xoc per impactar la seva audiència, deixant de banda —com ja feia el corrent [[punk]]— les habilitats tècniques per tocar els instruments, que sovint eren processats electrònicament per alterar-ne radicalment el so. Els primers discos de [[Kraftwerk]] apliquen aquestes normes, mentre d'altres artistes contemporanis com [[Cabaret Voltaire (grup)|Cabaret Voltaire]] o [[NON]] mostren un so molt semblant. Aquesta nova tendència musical fou recollida, amb matisos, pels [[Catalunya|catalans]] [[Macromassa]].

També durant la dècada dels [[anys 70|70]] començaren a produir-se les primeres manifestacions del pop interpretat principalment amb instruments electrònics, anomenat [[synthpop]] o [[techno-pop]]. Després del seu disc '''''[[Autobahn]]''''' ([[1974]]), Kraftwerk anaren evolucionant desprenent-se dels vestigis instrumentals dels seus inicis per crear, en els discos posteriors, temes amb unes melodies i uns ritmes que s'acostaven als límits del [[Música pop|pop]]; aquests àlbums tingueren una enorme influència en els primers grups i artistes de [[synthpop]], com [[Ultravox]], [[The Human League]], [[Gary Numan]], [[Orchestral Manoeuvres in the Dark]] o [[Depeche Mode]]. Sovint les lletres d'aquests artistes (especialment en els casos de [[Gary Numan]] i [[The Human League]]) parlaven de temes robòtics o alienatoris, creant ben prompte (juntament amb els discos conceptuals sobre aspectes tecnològics dels mateixos Kraftwerk) un clixé que seria utilitzat negativament pels grups i artistes de [[rock]].

A part d'aquests estils, cal dir que d'altres corrents musicals contemporanis utilitzaren el [[sintetitzador]] de manera destacable; en el camp del rock, el cas de [[Pink Floyd]] és particularment significatiu. A més, molts grups de música [[funk]] —com [[George Clinton]], de [[Parliament Funkadelic]]— usaren el [[Moog Minimoog|Minimoog]] per crear baixos en moltes cançons. D'altra banda, el [[productor discogràfic]] [[Giorgio Moroder]] fou el pioner en l'ús de sintetitzadors i seqüenciadors en la producció de molts temes [[disco]], particularment ''I feel Love'' de [[Donna Summer]], preparant el terreny per a l'aparició del [[Hi-NRG]] i de les primeres formes de música [[dance]] dels [[anys 80]].

==== Èxits comercials ====

Alguns àlbums de música electrònica publicats durant aquesta dècada tingueren un èxit comercial considerable i són considerats de capital importància a l'hora d'entendre els respectius gèneres musicals. El [[1974]] [[Tangerine Dream]] publicaren el disc '''''[[Phaedra]]''''' ([[Virgin Records]]), on culminaren la seva transició des del [[rock psicodèlic]] que practicaven als seus inicis fins a un estil ambiental amb abundància de [[Mellotron]]s i de Minimoogs; tingué un gran èxit a tot el món (arribà al número 15 britànic i al número 8 nord-americà), i és una obra vital no tan sols per al desenvolupament de la música ambient, sinó també per a diversos gèneres de [[música dance]], a causa del seu ús dels [[seqüenciadors]]. No tothom va rebre positivament aquest èxit, però: Steve Lake, crític de la revista musical [[Melody Maker]], escrigué una crítica insultant contra el disc i contra els seus compradors.

També el [[1974]], Kraftwerk publicaren el seu quart àlbum, '''''[[Autobahn]]'''''; després d'evitar les estructures tradicionals en els tres primers discos, Ralf i Florian decidiren de compondre una cançó més o menys convencional, ''Autobahn'', que en la seva versió 7 de tres minuts i mig aconseguí entrar a les llistes americanes al número 25 (de fet, va ser el primer tema en [[alemany]] que aconseguí entrar-hi) i a les britàniques a l'11; pel que fa al disc en conjunt, arribà al número 4 britànic i al 5 nord-americà. Tres anys després de la seva aparició, Hütter i Schneider compraren sengles Minimoogs, que donaren el seu toc característic al so de l'àlbum, per al qual comptaren amb una unitat de [[percussió]] electrònica, tocada per Wolfgang Flur. Molts artistes de [[synthpop]] (com Andy McCluskey, del grup [[Orchestral Manoeuvres in the Dark]]) han remarcat la influència d'aquest disc.

Dos anys més tard [[Jean Michel Jarre]] publicà el seu tercer disc, '''''[[Oxygène]]''''', que tingué un impacte comercial impressionant i aconseguí vendre 15 milions de còpies; a més, ha estat qualificat per la revista [[Future Music]] com el disc més important de la música electrònica. Enregistrat per Jarre a casa seva usant una llarga llista de sintetitzadors analògics, aquest disc i d'altres obres de Brian Eno, Tangerine Dream, [[Klaus Schulze]], [[Conrad Schnitzler]] i [[Ashra]] posaren les bases del so característic de la música ambiental en els anys posteriors.

Ja el [[1979]] [[Gary Numan]] publicà el seu primer disc amb el seu propi nom, '''''[[The Pleasure Principle]]''''', que contenia el seu tema més conegut, ''Cars''; tant el senzill de ''Cars'' com l'àlbum sencer arribaren al número 1 britànic, i a més entrà al Top 10 americà. El so de ''The Pleasure Principle'' (una combinació de sintetitzadors agressius i una secció rítmica forta i sòlida) no tan sols va influir en el naixent moviment [[synthpop]], sinó també en artistes com [[Afrika Bambaataa]], un dels pioners de l'[[electro]] i del [[hip hop]].

==== Panorama nacional ====
A nivell nacional cal remarcar el grup [[Neuronium]], format per [[Michel Huygen]] (teclista d'origen Belga afincat a Catalunya), [[Carlos Guirao]] i [[Albert Giménez]].

=== Els anys 80 ===

==== L'explosió del [[synthpop]] ====

Durant la primera meitat dels anys 80 el [[synthpop]] va viure una època daurada a tot el món. A [[Europa]], i principalment a la [[Gran Bretanya]], el synthpop va guanyar molts adeptes degut, en bona part, a l'àmplia disponibilitat al mercat de [[sintetitzador]]s (dominat en aquesta dècada pel [[Yamaha DX7]], que quasi va escombrar els models analògics, i més endavant pel [[Roland D-50]]), [[sampler]]s i [[caixa de ritmes|caixes de ritmes]] a preus accessibles —amb la possibilitat afegida de dirigir tots aquests instruments amb un únic control, via [[MIDI]]— i bastants discos editats en aquesta època aconseguiren un important èxit de vendes. Estèticament, molts d'aquests grups estaven vinculats al moviment dels [[New Romantics]], que saltà a la fama arran de l'èxit del senzill ''Fade to Gray'' (número 8 a les llistes britàniques a finals de [[1980]]), del grup [[Visage]]. A més, grups ja existents s'anaren reciclant progressivament per acostar el seu so al corrent del pop electrònic, com [[Japan]] (que començaren fent [[glam rock]]) o [[Ultravox]], amb arrels en el moviment [[punk]]. Moltes altres bandes fusionaven aquest estil amb influències diverses, com el [[funk]] en el cas dels [[Heaven 17]] o el [[jazz]] ([[Gary Numan]], [[China Crisis]]...). 

Àlbums com '''''[[Vienna (Ultravox)|Vienna]]''''', d'[[Ultravox]] ([[1980]]), '''''[[Architecture  Morality]]''''', d'[[OMD]] ([[1981]]), '''''[[Upstairs at Eric's]]''''' ([[1982]], de [[Yazoo]]), '''''[[Power, Corruption  Lies]]''''' ([[1983]], de [[New Order]]), '''''[[Some Great Reward]]''''' ([[1984]], de [[Depeche Mode]]), '''''[[Hunting high and low]]''''' (dels [[A-ha]], [[1985]]) i '''''[[Please]]''''' ([[1986]], dels [[Pet Shop Boys]]) són alguns dels discos que ajudaren a definir el so d'aquesta part dels anys 1980; en molts casos, les cançons compostes per aquests grups tingueren gran èxit a les [[discoteca|discoteques]], amb la qual cosa es completà la transició de la música electrònica, des dels laboratoris musicals dels [[conservatori]]s o de les [[universitat]]s fins a les pistes de ball. [[Kraftwerk]], un dels principals responsables d'aquest èxit i una de les principals influències d'aquests grups, continuaren la seva carrera; si bé ja no eren tan prolífics com durant els anys 70, discos com '''''[[Computer World]]''''' són imprescindibles per entendre els orígens d'estils com l'[[electro]], el [[techno]] o la [[música house]]; a més, a principis de [[1982]] arribaren al número 1 britànic amb ''The Model'', poc després que uns dels seus deixebles musicals, [[The Human League]], amb ''Don't you want me'', ocupessin aquest mateix lloc.

A la resta d'[[Europa]] i del món hi hagué un ''boom'' comparable de grups de pop electrònic. Els [[Bèlgica|belgues]] [[Telex]] i els [[Suïssa|suïssos]] [[Yello]] editaren discos on el [[synthpop]] es barrejava amb tendències més experimentals i amb lletres plenes d'[[ironia]]; els mateixos Telex representaren Bèlgica en el Festival d'[[Eurovisió]] de [[1982]] (i aconseguiren un punt). A l'[[França|estat francès]] [[Kas Product]] i [[Vidéo-Aventures]] foren els grups més importants, com [[Mecano]] o [[El Aviador Dro y sus Obreros Especializados]] a l'[[estat espanyol]]; entre els grups [[Alemanya|alemanys]] més destacables (a banda de [[Kraftwerk]]) hi ha [[Der Plan]], [[Nena (grup)|Nena]], [[Rheingold]] i [[Futurologischer Congress]], juntament amb [[Deutsch-Amerikanische Freundschaft]], que es convertiren en un grup de [[synthpop]] [[minimalisme|minimalista]] després dels seus inicis industrials. Els [[Japó|japonesos]] [[Yellow Magic Orchestra]], el grup australià [[Icehouse]] i els nord-americans [[Suicide]] i [[Devo]] (que van fer una transició semblant a la de DAF, tot afegint a les seves lletres grans dosis de [[sarcasme]] i [[humor]] [[surrealisme|surrealista]]) destaquen entre les bandes de synthpop de la resta del món.

==== La música industrial i la música ''ambient'' durant els anys 80 ====

A mitjans de l'any [[1981]] el grup [[Throbbing Gristle]] va dissoldre's, justament quan tant ells com el seu segell discogràfic ''Industrial Records'' vivien els seus moments de màxim èxit i popularitat. Els grups en què es dividí TG ([[Chris  Cosey]], [[Psychic TV]] i [[Coil]]) seguiren les tendències insinuades durant el seu període de vida, però amb un caràcter més ballable (en el cas de Chris  Cosey) i, pel que fa a Psychic TV i Coil, amb un interès creixent per l'[[ocultisme]]. L'èxit de Throbbing Gristle va esperonar l'aparició de nous grups de música industrial, com els [[Austràlia|australians]] [[SPK]], els [[Estats Units|nord-americans]] [[Whitehouse]] o els espanyols [[Esplendor Geométrico]]. No sempre, però, els ex-membres de TG consideraven que aquests nous grups representessin l'esperit de la música que havien ajudat a crear, com digué Genesis P-Orridge referint-se precisament a Whitehouse i SPK: Es va convertir en una cursa per veure qui podia ser més impactant... Fer un forat perquè sortissin a la llum grups així m'espantà. D'altres bandes que aparegueren o es consolidaren durant aquest període són [[Einstürzende Neubauten]], [[Test Dept]], [[Étant Donnés]], [[Front 242]], [[Nitzer Ebb]] (aquests dos últims, representants de la fusió entre música de ball i música industrial que s'anomenà [[EBM]]), [[Skinny Puppy]], els [[Eslovènia|eslovens]] [[Laibach (grup de música)|Laibach]], [[Ministry]] i un dels grups més importants de la música industrial actual, [[Nine Inch Nails]].

La música ambient continuà amb la seva pròpia evolució, i alguns dels seus representants assoliren l'èxit en diferents aspectes. [[Vangelis]] compongué la [[banda sonora]] de la [[pel·lícula]] [[Carros de Foc]] ([[1981]]) en un treball que li féu guanyar un [[Oscar]]; el francès [[Jean Michel Jarre]] realitzà diversos projectes de gran embergadura, com un concert a la [[Xina]] (el primer d'un artista occidental) el 1981, publicat un any més tard sota el nom '''''[[The Concerts in China]]'''''; a finals de la dècada s'especialitzà en grans concerts a l'aire lliure, plens d'efectes especials i lumínics, com el concert de [[Houston]] ([[1986]]), davant d'un públic d'un milió i mig de persones. [[Brian Eno]] continuà llançant nous discos sota la seva etiqueta ''Ambient'', a més de compondre bandes sonores, produir alguns discos del grup [[Irlanda|irlandès]] [[U2]] i col·laborar amb artistes com [[David Byrne]], [[Jon Hassell]] o [[Daniel Lanois]]; a més, publicà el [[1985]] el disc '''''[[Thursday Afternoon]]''''', que constava d'una única peça de 61 minuts de durada, destinada a treure profit dels més recents avenços en tecnologia aural, com el [[CD (disc)|CD]]. [[Tangerine Dream]] canvià de segell discogràfic diverses vegades al llarg de la dècada i patí diferents canvis en la seva formació, fins al punt que Edgar Froese acabà sent l'únic membre fundador que continuà al grup; malgrat tot, els seus discos gaudiren del favor de públic i crítica, i arribaren a actuar en [[concert]] dues vegades darrere del [[Teló d'Acer]]: la primera al Palast der Republik de [[Berlín]] oriental ([[1980]]) i la segona a [[Varsòvia]] el mes de desembre de [[1983]], durant un rigorós hivern; un altre artista alemany que donà concerts a [[Polònia]] fou [[Klaus Schulze]], en unes actuacions que quedaren recollides al doble disc '''''[[Dziekuje Poland Live '83]]''''' ([[1983]]). Nous artistes com [[Enya]], [[Kitaro]], [[David Lanz]], [[Ray Lynch]], [[Yanni]] o [[Suzanne Ciani]] (al segell musical ''Private Music'' de Peter Baumann, ex-membre de Tangerine Dream) es donaren a conèixer també als anys 80.

==== Hip hop, electro, house, techno, dance ====

A finals de la dècada dels 70 ja havien aparegut les primeres obres de grups de [[rap (música)|rap]] com [[Grandmaster Flash]] o [[Sugarhill Gang]], que tingueren gran èxit amb la seva cançó ''Rapper's Delight''. Però una de les peces més influents de l'escena [[hip hop]] i [[electro]] va ser ''Planet Rock'', d'[[Afrika Bambaataa]], que el [[1982]] entrà a les llistes d'èxits de mig món. La novetat principal de ''Planet Rock'' és l'ús de la [[melodia]] de ''Trans-Europe Express'' i un patró rítmic molt semblant al de ''Numbers'', tema inclòs al disc '''''[[Computer World]]'''''. Kraftwerk van portar-los als tribunals i aconseguiren rebre ''royalties'' per les vendes generades per ''Planet Rock'', que a més s'hagué de rebatejar com a ''Planet Rock/Trans-Europe Express''. Aquest cas posà de manifest, d'una banda, la influència de [[Kraftwerk]] en la naixent escena [[hip hop]] i, de l'altra, l'ús que aquests grups feien d'instruments com el [[sampler]]; més endavant, la [[caixa de ritmes]] [[E-mu SP-1200]] —que incorporava la possibilitat de samplejar sons— esdevingué un dels instruments clàssics del hip hop. A partir d'aquí, començà a emergir l'escena [[hip hop]] a gran escala, representada per bandes com [[Public Enemy (grup)|Public Enemy]], [[Beastie Boys]] o [[N.W.A.]], que samplejaven abundosament discos de [[p-funk]] dels [[anys 70]] per construir les seves bases sonores.

Paral·lelament, a [[Detroit]] i [[Chicago]] s'anaren creant les escenes del que acabaria sent el [[techno]] i la [[música house]]. [[Juan Atkins]] creà, juntament amb [[Richard 3070 Davis]], el grup [[Cybotron]], influït per [[Kraftwerk]], el [[funk]] dels 70, la literatura [[futurisme|futurista]] i el [[synthpop]] europeu, i que inicià la transició cap al so [[techno]] de [[Detroit]]. Pel que fa a la música house, té les seves arrels en la música [[disco]] i en el so més electrònic del [[Hi-NRG]]; es popularitzà a [[Chicago]] a principis dels anys 80, gràcies a la feina de [[DJ]]s com [[Frankie Knuckles]], però la plena acceptació comercial d'aquest estil no tingué lloc fins a finals de la dècada, quan els maxi-singles ''Jack your Body'', de [[Steve Silk Hurley]] i ''Pump up the Volume'' (del grup [[M/A/R/R/S]]) aconseguiren arribar al número 1 britànic i s'escamparen a les discoteques d'arreu del món. Un subgènere de la [[música house]], anomenat [[acid house]], aparegué també en aquesta dècada, de la mà d'artistes [[DJ Pierre]], que experimentaven amb les possibilitats del [[sintetitzador]] [[Roland TB-303]].

També la música [[dance]] té els seus inicis en aquesta època, arrelada en el [[synthpop]], el [[Hi-NRG]] i l'anomenat [[italo disco]], que era bàsicament synthpop produït per a les discoteques. Amb elements sonors diferenciats (com els ritmes 4/4, produïts principalment amb la [[caixa de ritmes]] [[Roland TR-909]]), la música dance saltà a la fama sobretot arran de les festes al club The Haçienda ([[Manchester]]) i de l'anomenat Estiu de l'amor d'[[Illa d'Eivissa|Eivissa]], tot i que la seva expansió definitiva tingué lloc als [[anys 90]].

==== Panorama nacional ====
A principis dels anys 80 va tenir lloc al programa de Televisión Española “Musical Express” conduït per [[Àngel Casas]], un especial de dos capítols dedicats a la música electrónica amb la participació destacada de Neuronium en diverses actuacions i entrevistes.ref name=Entrevista d' Ángel Casas a Carlos Guirao i Michel Huygen{{ref-web|autor=TVE|títol=Entrevista TVE|url=http://www.youtube.com/watch?v=Z7ed7zTDEsA|data=1981}}/ref
En aquesta ocasió Carlos i Michel van tenir l'oportunitat de tocar al costat de [[Vangelis]] als estudis Nemo que el mateix Vangelis tenia a Londres. Va ser una sessió d'improvisació memorable que queda com a document videogràfic imborrableref{{ref-web|autor=Neuronium|títol=Actuació musical Neuronium - Vangelis|url=http://www.youtube.com/watch?v=fND-Q8w_AcE|data=1982}}/ref en la biografia de Carlos Guirao.
[[Neuronium]] també va conèixer en aquesta etapa a [[Klaus Schulze]], [[Santi Picó]] y [[Ash Ra Tempel]] entre altres músics significatius d'aquest moviment. 
A principis dels 80 cal destacar el grup català [[Programa]], format per Josep Antoni López Ibáñez ([[Joseph Loibant]]) i [[Carlos Guirao]]. El grup [[Programa]] és conegut per ser el primer a haver actuat per a televisió amb instruments musicals i ordinadors. Existeixen documents videogràfics d'aquestes actuacions.ref{{ref-web|títol=Actuació de programa per a televisó.|url=http://www.youtube.com/watch?v=uDEvS58JELg|obra=Sahara}}/refref{{ref-web|títol=Actuació de programa per a televisió|url=http://www.youtube.com/watch?v=S5yjFJDfO9U|obra=Acropolis}}/ref També és conegut per actuar de teloners en els concerts de [[Stevie Wonder]] a Madrid (20 d'agost de 1984, Estadio del Rayo Vallecano) i Barcelona (22 d'agost de 1984, Plaza de Toros Monumental).ref{{ref-notícia|títol=El grupo catalán Programa actuará como telonero de Stevie Wonder|url=http://carlosguirao.blogspot.com.es/2012/02/el-grupo-catalan-programa-actuara-como.html}}/ref

=== Els anys 90 i el segle XXI ===

[[Fitxer:Kraftwerk live in Stockholm.jpg|250px|right|thumb|Kraftwerk en concert (2004)]]

==== Ressorgiment crític de la música electrònica ====

Des de mitjans dels anys 80, hi hagué una certa baixada en la consideració de la música electrònica i un augment de prestigi de grups de [[rock]] com els [[Dire Straits]], malgrat que les novetats quant a l'aparició de nous corrents eren contínues; només grups com [[Depeche Mode]], [[Orchestral Manoeuvres in the Dark|OMD]] o [[New Order]] (que s'adaptaren als nous corrents i enregistraren el seu disc '''''[[Technique]]''''', molt influït per la [[música house]], a [[Illa d'Eivissa|Eivissa]]) gaudiren del favor de crítica i públic. Però aquesta situació canvià a finals dels 80 i principis de la dècada dels 90, a mesura que el house i la [[música dance]] s'anaven fent més populars; com a resultat, el paper dels [[DJ]]s es revaloritzà i nombrosos grups de [[rock]] els encarregaven remescles i feines de producció, perquè acostessin el seu so al dels discos que triomfaven a les discoteques. Un exemple d'aquesta tendència és grup [[Primal Scream]], que encarregà la producció del seu disc '''''[[Screamadelica]]''''' ([[1991]]) a primeres espases de l'electrònica popular del moment (com el [[DJ]] [[Andrew Weatherall]] o el grup [[The Orb]]); el resultat fou un àlbum aclamat comercialment i crítica. [[The KLF]] i [[808 State]] foren dels grups que assoliren l'èxit en aquestes dates (els últims, com a part del corrent musical [[Madchester]]).

Entre totes aquestes novetats, cal comptar-hi els pioners del pop electrònic, [[Kraftwerk]], que el 1991 llançaren '''''[[The Mix]]''''', on actualitzaven alguns dels seus temes més coneguts amb el so ''dance'' del moment.

Cal destacar, a més, la recuperació del gust pel so càlid i la capacitat dels sintetitzadors analògics; després d'uns anys dominats per models digitals (com el [[Yamaha DX7]] i els seus derivats, el [[Roland D-50]] o la [[workstation]] [[Korg M1]]), cap a mitjans de la dècada es produí un ''boom'' dels models analògics, en part provocat per l'omnipresència del [[Roland TB-303]] en els nous estils de música de ball que havien anat apareixent. Aviat aparegueren nous models que o bé eren totalment analògics o emulaven mitjançant circuits digitals el seu funcionament. També en aquesta època s'inicià la consagració de l'ordinador com a eina de treball imprescindible per a la composició i producció de material electrònic.

==== Evolució estilística ====

[[Fitxer:Musica electronica jpereira.jpg|thumb|right|Actuació en directe amb instruments electrònics]]

Als anys 90 van aparèixer una multitud d'estils nous dintre del ventall de la música electrònica; el [[dance]] més comercial visqué una època daurada i, al seu si, aparegueren nous estils, com el [[trance]], el [[progressive]], el [[hardcore techno]], el [[tribal]] (emparentat amb el [[goa trance]]) o el [[deep house]]. De manera independent entraren en escena nous estils com el [[trip hop]], el [[jungle]], el [[drum'n'bass]] o el [[dub]], amb contribucions de la música [[carib]]enya. El rock industrial de [[Rammstein]], [[Ministry]] i [[Nine Inch Nails]] recollí la tradició industrial de les dècades anteriors, mentre a principis del segle XXI el gènere [[electroclash]] ([[Miss Kittin|Miss Kittin and The Hacker]], [[Ladytron]]) reivindicava l'esperit del [[synthpop]], encara representat durant aquests anys pels nous treballs de [[Depeche Mode]], [[OMD]], [[Erasure]], [[The Human League]], [[Client (grup)|Client]], [[Goldfrapp]] o [[Heaven 17]], entre altres. En aquesta línia, el [[1989]] apareix el conjunt valencià de música electrònica de ball [[Megabeat]] i segell discogràfic (Megabeat Records) format per Fran Lenaers, Julio Nexus i Gani Manero. La música ''ambient'' per la seva part, guanyà adeptes amb el corrent [[chill out]].

Els Djs i productors més destacats són: [[Carl Cox]], [[Sven Väth]], [[Dave Clarke]], [[Laurent Garnier]], [[Dj Hell]], [[Richie Hawtin]], [[Dj Sasha]], [[Jeff Mills]], [[Danny Tenaglia]], [[Deep Dish]], etc

==== Panorama nacional ====
Als anys 90 cal destacar el grup de Barcelona At-mooss, darrere el qual està el segell discogràfic At-mooss records.ref name=At-mooss records{{ref-web|url=http://www.at-mooss.com|títol=At-Mooss Records.Musica Electronica.!--Títol generat per bot--}}, discogràfica Barcelonesa At-mooss records./ref
El grup At-mooss estava integrat per Josep Antoni López Ibáñez ([[Joseph Loibant]]), Domènec Fernández Bachs ([[Dom F. Scab]]), Joan Calvete ([[John Lakveet]]) i Antoni Segarra ([[Anthony Seagarr]]).

== Vegeu també ==
* [[Llista de gèneres de música electrònica]]

== Bibliografia ==
* Future Music, número 57 (Octubre 2001), Larpress S.A.
* Loops: ''Una historia de la música electrónica'' (Coordinadors: Javier Blánquez i Omar Morera), Reservoir Books, Grup Editorial Random House Mondadori, S.L. (4a reimpressió, 2006).
* Adolfo Marín: ''La nueva música: Del Industrial al Tecno-pop'', Ed. Teorema, Barcelona, 1984.
* Emilio Casares Rodicio: ''Música y actividades musicales'', Ed. Everest, 1990.
* Martin Supper: ''Música electrónica y música con ordenador: Historia, estética, métodos, sistemas'', Alianza Editorial, Madrid, 2004.
* Pascal Bussy: ''Kraftwerk: Man, Machine and Music'', SAF Publishing, 2a edició, 2001.
* Simon Ford: ''Wreckers of Civilisation: The Story of Coum Transmissions and Throbbing Gristle'', Black Dog Publishing, 2001.
* Jorge Munnshe: ''New Age'', Ediciones Cátedra, 1995.
* Notes interiors dels discos ''A Brief History of Ambient, Volume 1'', ''Discreet Music'' i ''An Anthology of Noise  Electronic Music / Second a-chronology 1936-2003''.

== Enllaços externs ==
{{Commonscat|Electronic music}}

* [http://lnx.indajaus.com/acidjazzhispano/ Acid Jazz Hispano (Música electrònica i altres músiques)]
* [http://www.scaruffi.com/avant/1900.html Història de les fonts avantguardistes de la música electrònica]
* [http://lnx.indajaus.com/acidjazzhispano/modules.php?name=Contentpa=showpagepid=2436 Llista d'artistes de música electrònica]

== Referències ==
references/

{{1000 Arts}}
{{Autoritat}}
{{ORDENA:Musica Electronica}}
[[Categoria:Música electrònica| ]]</text>
      <sha1>ra7567s5sa1xo6k1hny3j4urd1vm7jv</sha1>
      <model>wikitext</model>
      <format>text/x-wiki</format>
    </revision>
  </page>