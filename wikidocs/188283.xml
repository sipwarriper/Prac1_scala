<page>
    <title>Enrico Berlinguer</title>
    <ns>0</ns>
    <id>188283</id>
    <revision>
      <id>13770080</id>
      <parentid>13679146</parentid>
      <timestamp>2014-07-09T08:06:41Z</timestamp>
      <contributor>
        <username>PereBot</username>
        <id>118448</id>
      </contributor>
      <minor></minor>
      <comment>Robot inserta {{Projectes germans}} que enllaça amb [[commons:category:Enrico Berlinguer]]</comment>
      <text>
'''Enrico Berlinguer''' ([[Alfabet Fonètic Internacional|IPA]] {{IPA|[berliŋ'gwɛr]}}) ([[25 de maig]] de [[1922]] – [[11 de juny]] de [[1984]]) va ser un polític [[italià]], secretari general del [[Partit Comunista Italià]] (PCI) des de [[1972]] fins a la seva mort. 
== El començament de la seva carrera ==
Fill de [[Mario Berlinguer]] i Maria Loriga, Enrico Berlinguer va néixer a [[Sàsser]], dins d'una important família de [[Sardenya]], en un context cultural i familiar notable, la qual cosa l'influiria en tota la seva vida i la seva carrera. El seu cognom, Berlinguer, té orígens [[Catalunya|catalans]], prova de la presència de la [[Corona d'Aragó]] a Sardenya segles enrere. Era cosí de [[Francesco Cossiga]] (que va ser capdavanter de la [[Democràcia Cristiana]] i [[President de la República Italiana]]), i tots dos eren familiars d'[[Antonio Segni]], un altre dirigent democratacristià, president de la República. 

L'avi d'Enrico, també dit Enrico Berlinguer, va ser el fundador de ''La Nuova Sardegna'', un important periòdic sard, i amic personal dels herois de la [[Unificació Italiana]], [[Giuseppe Garibaldi]] i [[Giuseppe Mazzini]]. El [[1937]], Berlinguer va tenir els primers contactes amb els [[Resistència Italiana|antifeixistes]] sards; el [[1943]] es va afiliar formalment al Partit Comunista Italià, i aviat es va convertir en el secretari de la secció de Sàsser. L'any següent es va veure implicat en una insurrecció al poble, després de la qual va ser detingut i condemnat a tres mesos de presó. Immediatament després de la detenció, el seu pare va aconseguir endur-se'l a [[Salern]], el poble on la [[Família Reial]] i el govern s'havien aixoplugat després de l'armistici entre Itàlia i els [[Aliats de la Segona Guerra Mundial|Aliats]]. 

A Salern, el seu pare li va presentar [[Palmiro Togliatti]], llavors màxim líder del Partit Comunista i en altre temps alumne de ''Do Mario''. Togliatti va enviar Berlinguer de nou a Sardenya per preparar la seva carrera política. A la fi del [[1944]], Togliatti el va designar per al secretariat nacional de la [[Federació Juvenil Comunista Italiana]] (FGCI), les joventuts del Partit; aviat va ser enviat a [[Milà]] i el [[1945]] va ser escollit membre del [[Comitè Central]] del PCI.

== Dirigent nacional del Partit ==
El [[1946]], Togliatti, com a màxim dirigent del Partit, va cridar Berlinguer a Roma, i tan sols dos anys més tard, amb 26 anys, va entrar en el secretariat nacional del PCI i va ser un dels membres més joves admesos en aquest òrgan. El [[1949]] va ser secretari general de la FGCI, càrrec que va ocupar fins al [[1956]]. Un any després va ser nomenat president de la [[Federació Mundial de la Joventut Democràtica]], la Internacional de Joventuts Comunistes i afins. El [[1957]], Berlinguer, com a dirigent de l'escola central de formació del PCI, va abolir la visita obligatòria que fins llavors calia fer a la [[Unió Soviètica]], com a part de la formació política, la qual era necessària per ser admès en les més altes posicions del PCI. 
 
Després d'ocupar molts llocs d'alta responsabilitat, el [[1968]] va ser escollit [[diputat]] per [[Roma]], i l'any següent, número dos del partit, amb [[Luigi Longo]] de secretari general. Com a tal va participar en la conferència internacional de [[Partit Comunista|Partits Comunistes]] del [[1969]] a [[Moscou]], en la qual la delegació italiana es va prodigar com a dissident de la línia política oficial i va rebutjar donar suport a l'informe final.

Berlinguer va fer el discurs públic més greu que s'havia sentit fins llavors a Moscou per part d'un dirigent comunista. Va rebutjar mantenir com a enemics els [[Partit Comunista Xinès|comunistes xinesos]] i va afirmar directament davant de [[Leonid Bréjnev]] que la [[Primavera de Praga|invasió de Txecoslovàquia]] (que va denominar la tragèdia de Praga) havia deixat clares les considerables diferències existents en el moviment comunista sobre qüestions fonamentals com la [[sobirania nacional]], la [[dictadura del proletariat|democràcia socialista]] i la [[llibertat d'expressió]] i [[llibertat de premsa|premsa]]. El [[1970]], Berlinguer va fer una sorprenent crida als [[burgesia|grans empresaris]] i, en general, a les forces [[conservador]]es del país en què declarava públicament que el PCI se situava a favor d'un ''nou model de desenvolupament'', en el qual havien de tenir un paper important els grans industrials i empresaris. 
== Secretari general del PCI ==
 
Després de diversos anys destacant-se com un dels principals dirigents del Partit, Berlinguer va ser escollit secretari general el [[1972]], després de la dimissió de Luigi Longo per problemes de salut.

El [[1973]], estant hospitalitzat després d'un accident de cotxe durant una visita a [[Bulgària]], Berlinguer va escriure tres famosos articles (''Reflexions sobre Itàlia'', ''Després dels fets de Xile'' i ''Després del cop'') per al setmanari cultural del Partit, ''Rinascità''. En aquests escrits va presentar l'estratègia del [[Compromís històric italià]], una proposta de coalició entre el PCI i els democratacristians que donés a Itàlia un període d'estabilitat política, en un context de greu crisi econòmica i en el qual elements de l'aparell de l'Estat i grups feixistes planejaven una [[Operació Gladio|tàctica per fer un cop d'estat]] i utilitzaven el [[terrorisme]].

== Relacions internacionals ==
El [[1974]] va conèixer a [[Belgrad]] el president [[República Federal Socialista de Iugoslàvia|iugoslau]], [[Josip Broz Tito]], i va desenvolupar les seves relacions amb els grans partits comunistes d'[[Europa]], [[Àsia]] i [[Àfrica]]. El [[1976]], un altre cop a Moscou, Berlinguer va confirmar la posició autònoma del PCI en una cimera amb el [[Partit Comunista de la Unió Soviètica]]. Davant de 5.000 delegats del PCUS va parlar d'un ''sistema plural'' (traduït per l'intèrpret com a ''multiforme''), referint-se a les intencions del PCI de construir ''un socialisme que creiem necessari i possible només a Itàlia''. Quan Berlinguer va expressar finalment la condemna del PCI sobre qualsevol tipus d'''interferència'', la ruptura amb el PCUS va ser completa. Per la seva banda, els soviètics van afirmar que, des que Itàlia sofria la ''interferència'' de l'[[OTAN]], era clar que l'única interferència que els comunistes italians no podien sofrir era la soviètica. En una entrevista amb el ''[[Corriere della Sera]]'', Berlinguer va declarar que se sentia ''segur sota el paraigua de l'OTAN''. 

El [[1977]], en una conferència a [[Madrid]] entre Berlinguer, [[Santiago Carrillo]] i [[Georges Marchais]] (secretari general del [[Partit Comunista Francès]]), els tres dirigents van traçar les línies mestres de l'[[eurocomunisme]]. Pocs mesos després, Berlinguer va tornar a visitar Moscou i va fer un altre discurs que va ser rebut fredament pels seus amfitrions i publicat a ''[[Pravda]]'' sota censura.

== Política interior ==
Berlinguer, movent-se pas a pas, intentava acostar-se als components de la societat tradicionalment hostils al [[comunisme]]. Després de la crida de [[1970]] als grans empresaris i als conservadors, i de la controvertida proposta del ''Compromís Històric'', va publicar la seva correspondència amb monsenyor [[Luigi Bettazzi]], [[bisbe]] d'[[Ivrea (ciutat)|Ivrea]]; es va tractar d'un esdeveniment escandalós, ja que el [[papa]] [[Pius XII]] havia [[excomunió|excomunicat]] els comunistes poc després de la [[Segona Guerra Mundial]], i la possibilitat de qualsevol tipus de relació entre els comunistes i l'[[Església Catòlica]] era vista gairebé com a impossible. Aquesta acció va servir, a més, per contrarestar l'acusació, feta des de l'[[extrema dreta]], que el PCI emparava els [[terrorisme|terroristes]] d'[[extrema esquerra|ultraesquerra]]. 

En aquest context, el PCI va obrir les portes a molts catòlics i va començar un debat entorn d'aquesta qüestió. En les eleccions generals de [[1976]], el PCI va obtenir el 34,4% dels vots, el millor resultat de tota la seva història.

Mentre governava el ''Govern de solidaritat nacional'', Berlinguer cridava a la creació d'un ''govern d'emergència'' que inclogués també el Partit Comunista, davant la greu crisi política i econòmica que es vivia. El [[16 de març]] de [[1978]], [[Aldo Moro]], president de la Democràcia Cristiana i ex[[primer ministre]], va ser segrestat per les [[Brigades Roges]], un grup armat d'extrema esquerra, el mateix dia que un nou govern havia de ser votat pel [[Parlament]]. Durant aquesta crisi, Berlinguer es va adherir al ''Front de la Fermesa'', que rebutjava negociar amb els segrestadors, a pesar que les Brigades Roges havien proposat deixar anar Moro a canvi de l'alliberament de diversos dels seus militants presos. A pesar de la posició del PCI, l'incident sobre Moro, que finalment seria assassinat, va deixar el Partit més aïllat. 

El juny, el PCI va donar, en principi, l'aprovació, i, finalment, el suport actiu a una campanya contra el president de la República, [[Giovanni Leone]], acusat de suborn. Finalment, el president va dimitir. Berlinguer, llavors, va donar suport a l'elecció del veterà dirigent [[Socialisme|socialista]] [[Sandro Pertini]] com a president de la República, però el seu mandat no va produir els efectes que el PCI havia esperat. A Itàlia, quan un nou president de la República és escollit, el govern dimiteix. El PCI esperava que Pertini usés la seva influència a favor seu. Però el president va ser influenciat per altres líders polítics, com [[Giovanni Spadolini]], cap del [[Partit Republicà Italià]], i [[Bettino Craxi]], secretari general del [[Partit Socialista Italià|Partit Socialista]], i va deixar el PCI fora del govern per continuar pactant amb la Democràcia Cristiana. 

Durant els [[anys 70]], el PCI va governar moltes regions d'Itàlia; en alguns períodes, la majoria. Els governs regionals d'[[Emília-Romanya]] i de la [[Toscana]], especialment, van ser exemples concrets de la capacitat de govern del PCI. En aquest període, Berlinguer va girar la seva atenció cap a l'exercici del poder local per demostrar que ''els trens poden arribar a l'hora'' amb el PCI. Va prendre part personalment en les campanyes electorals als consells provincials i locals, on els altres partits enviaven tan sols líders locals; això va ajudar el Partit a guanyar moltes eleccions a aquests nivells.

== La ruptura amb la Unió Soviètica ==
[[Fitxer:Sandro Pertini funerale Berlinguer.jpg|thumb|right| [[Sandro Pertini]] al soterrar d'Enrico Berlinguer.]]
El [[1980]], el PCI va condemnar públicament la invasió soviètica de l'[[Afganistan]]; llavors, Moscou va enviar [[Georges Marchais|Marchais]] a Roma immediatament per intentar convèncer Berlinguer, però Marchais va ser rebut amb una notable fredor. La ruptura amb els soviètics i amb altres partits comunistes de l'[[Europa Oriental]] va deixar clar que el PCI no participaria en la conferència internacional del [[1980]], que se celebraria a París. En comptes d'això, Berlinguer va fer una visita oficial a la [[República Popular de la Xina|Xina]]. Pel novembre, a [[Salern]], Berlinguer va declarar que la idea del ''Compromís Històric'' estava caducada; seria reemplaçada per la proposta de l'''Alternativa Democràtica''. El [[1981]], en una entrevista a la premsa, Berlinguer va afirmar que, en la seva opinió personal, ''la força progressista de la [[Revolució russa|Revolució d'Octubre]] estava esgotada''. 

El PCI va criticar la ''normalització'' de [[Polònia]], i, molt aviat, la ruptura entre el PCI i el PCUS es va convertir en definitiva i oficial, seguida d'una llarga polèmica entre ''[[Pravda]]'' i ''[[L'Unità]]'' (el diari oficial del PCI), a pesar dels intents de [[Fidel Castro]] per normalitzar la situació amb una cimera a [[l'Havana]]. En política interior, l'última proposta de Berlinguer va ser un gir cap a la solidaritat entre els partits de l'[[Esquerra política|esquerra]]. La seva proposta d'''Alternativa Democràtica'' mai seria efectiva, ja que, el juny de [[1984]], Berlinguer va abandonar sobtadament la tribuna d'un míting a [[Pàdua]]: havia tingut una hemorràgia cerebral, i moriria l'endemà passat. Més d'un milió de persones van assistir al seu funeral, en una de les manifestacions del comunisme italià més grans de la història.

== Enllaços externs ==
{{Projectes germans|commons=Enrico Berlinguer}}


{{Autoritat}}
{{ORDENA:Berlinguer, Enrico}}
[[Categoria:Polítics sards]]
[[Categoria:Comunistes italians]]</text>
      <sha1>0m55pkn2zjj797xfmpw8vlvwmj5erjs</sha1>
      <model>wikitext</model>
      <format>text/x-wiki</format>
    </revision>
  </page>