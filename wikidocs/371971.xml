<page>
    <title>Miklós Horthy</title>
    <ns>0</ns>
    <id>371971</id>
    <revision>
      <id>13676988</id>
      <parentid>13533717</parentid>
      <timestamp>2014-06-24T13:09:34Z</timestamp>
      <contributor>
        <username>PereBot</username>
        <id>118448</id>
      </contributor>
      <minor></minor>
      <comment>Robot inserta {{Autoritat}}</comment>
      <text>[[Fitxer:Horthy the regent.jpg|thumb|right|250px|'''Miklós Horthy''']]
'''Miklós Horthy, cavaller de Nágybánya''', en [[hongarès]] '''''Vitéz nágybanyái Horthy Miklós''''' (Kenderes, [[Hongria]], 18 de juny de 1868 – [[Estoril]], [[Portugal]], 9 de febrer de [[1957]]), duc de [[Szeged]] i d'[[Òtranto]], va ser un almirall de l'[[Imperi Austrohongarès]] i més tard regent del [[Regne d'Hongria (1920–1946)|Regne d'Hongria]] ([[1920]]-[[1944]]). 

Membre d'una família fervorosament [[calvinista]] de l'aristocràcia rural hongaresa, va ingressar a la marina imperial el [[1886]] en la qual desenvoluparia una brillant carrera. Després d'ocupar un petit càrrec diplomàtic a l'ambaixada austrohongaresa a [[Turquia]], entre el 1896 i el 1912 va anar ascendint des de tinent de fragata fins a capità de vaixell. L'any [[1910]] havia estat nomenat [[ajudant de camp]] de l'emperador [[Francesc Josep I d'Àustria]], vers al qual sentia una gran devoció. Quan esclatà la [[Primera Guerra Mundial|I Guerra Mundial]] comandava el cuirassat Novara, a bord del qual va resultar greument ferit a la batalla d'Otranto, quan intentava trencar el bloqueig del [[Mar Adriàtic]] per part dels aliats. El 1918 es reintegrà al servei i tot seguit fou ascendit a almirall i nomenat comandant en cap de la flota pel nou emperador [[Carles I d'Àustria]].

Acabada la guerra i dissoltes les flotes austríaca ([[Tractat de Saint-Germain-en-Laye]]) i hongaresa ([[Tractat del Trianon]]), per manca d'accés al mar d'ambdós països, Horthy es retirà a les seves possessions. Tanmateix, quan la coalició social-comunista de [[Béla Kun]] va proclamar la República Soviètica d'Hongria ([[1919]]), les forces contrarevolucionàries van demanar a Horthy -el militar de més prestigi- que les encapçalés, alhora que l'exèrcit [[Romania|romanès]] envaïa el país i hi restava fins al [[1920]]. Mentrestant Horthy i la fracció legitimista del seu exèrcit havien engrescat l'exrei [[Carles IV d'Hongria|Carles IV]] en vistes a una restauració de la monarquia (de fet, ell mai no havia abdicat el tron hongarès).

Efectivament, el dia 1 de març de [[1920]] l'Assemblea Nacional va restablir el Regne d'Hongria, però en part per pressions de les potències aliades, en part per l'aversió majoritària contra els [[Dinastia dels Habsburg|Habsburg]] i també per la pressió psicològica de l'exèrcit que estava envoltant l'edifici del parlament de [[Budapest]], va proclamar Miklós Horhty regent vitalici del regne i el dotà d'amplíssima poders. Literalment, li van ser atorgades les mateixes prerrogatives que al rei, tret de la concessió de títols nobiliaris i de l'alt patronatge sobre l'Església catòlica hongaresa. La doble paradoxa de Horthy era ser almirall de cap flota i regent de cap rei.

Tot i que formalment tenia els poders d'un monarca constitucional (convocar i dissoldre el parlament, nomenar i revocar el primer ministre i el govern en funció de les decisions de l'assemblea i ser el comandant suprem de les forces armades), el cert és que, en una Hongria que maldava per superar les humiliacions de la postguerra, el tarannà nacionalista, conservador i [[paternalista]] de Horthy li atorgà una gran capacitat de tutela sobre tots els òrgans de l'estat.

D'acord amb els corrents centreeuropeus del moment, a partir dels anys trenta va començar a nomenar ministres del pro-nazi Partit de la Creu Fletxada. La proximitat ideològica amb el règim alemany, expressat en mesures restrictives per a la comunitat jueva, permeté que l'any 1938, després de l'''Anschluss'' d'Àustria, Hongria recuperés l’[[Alföld]] i la [[Rutènia]] que havien estat atorgades a [[Txecoslovàquia]].

Quan Alemanya va envair [[Polònia]] ([[1939]]), Horthy no només es va negar a permetre el pas de tropes per Hongria, sinó que va acollir moltíssims refugiats polonesos, entre els quals hi havia força jueus. Quan va esclatar la [[Segona Guerra Mundial|II Guerra Mundial]], el país es va declarar formalment neutral, encara que aprofités la conjuntura bèl·lica per recuperar territoris que li havien pertangut, cas de [[Transilvània]] ([[1940]]) i de la [[Voivodina]] ([[1941]]). Tanmateix, poques setmanes després que Alemanya ataqués la [[Unió Soviètica]] ([[1941]]), un incident fronterer va provocar que [[Hongria]] s'unís a l'Eix, però la ràpida derrota del seu exèrcit convencé Horthy a cercar unilateralment la pau amb els russos. Entre [[1942]] i [[1944]] tingué força contactes amb els aliats i amb el mariscal [[Josip Broz Tito|Tito]], alhora que obria el país a gairebé un milió de [[jueus]] i a molts presoners de guerra que aconseguien fugir d'Alemanya. El mateix [[1942]] va nomenar viceregent el seu fill Isztván, però aquest morí aviat en un accident aeri fruit d'un sabotatge nazi.

El març de [[1944]] l'exèrcit alemany entrava a [[Hongria]] i imposava a Horthy el nomenament d'un govern titella presidit pel pro-nazi [[Döme Sztójay]]. Amb l'estreta col·laboració de les [[Schutzstaffel|SS]] i dels Creus Fletxades, en poques setmanes hi hagué una deportació massiva de jueus -més de mig milió- a camps d'extermini, a part de l'episodi infamant de famílies senceres que eren afusellades a la riba del [[Danubi]], a [[Budapest]], perquè l'aigua s'endugués els cossos. Horthy va reaccionar destituint Sztójay i negociant la rendició amb els russos que ja ocupaven bona part del país. Aleshores fou obligat a dimitir com a regent del regne (15 d'octubre de [[1944]]) -per a pressionar-lo, un comando capitanejat per [[Otto Skorzeny]] arribà a segrestar el seu segon fill, també anomenat Miklós-, fou detingut i empresonat a [[Baviera]], fins que allí caigué en mans de les tropes americanes.

Al final de la guerra, malgrat el que pretenien de [[Romania]] i [[República Federal Socialista de Iugoslàvia|Iugoslàvia]], fou exonerat de responsabilitats com a criminal de guerra. L'alliberaren immediatament i s'exilià a [[Portugal]], on morí. El [[1993]] les seves despulles foren repatriades i sebollides al panteó familiar de Kenderes.

{{Commonscat|Miklós Horthy}}

{{ORDENA:Horty, Miklos}}
[[Categoria:Polítics hongaresos]]
[[Categoria:Almiralls]]
{{Insígnia combinada de Pilot–Observador en Or i Diamants}}

{{Autoritat}}
{{Enllaç AD|hu}}</text>
      <sha1>f9lz850jx44rldq1icw28fjaak1739c</sha1>
      <model>wikitext</model>
      <format>text/x-wiki</format>
    </revision>
  </page>