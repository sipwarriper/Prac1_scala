<page>
    <title>Descolonització</title>
    <ns>0</ns>
    <id>261509</id>
    <revision>
      <id>13772971</id>
      <parentid>13569589</parentid>
      <timestamp>2014-07-09T16:23:06Z</timestamp>
      <contributor>
        <username>Langtoolbot</username>
        <id>128552</id>
      </contributor>
      <minor></minor>
      <comment>Corregit: institucionalitzat per a què progressés  institucionalitzat perquè progressés</comment>
      <text>[[Fitxer:Colonization 1945.png|400px|thumb|Mapa del colonialisme l'any 1945]]
La '''descolonització''' és un dels fenòmens més importants de la segona meitat del [[segle XX]] i que significà la independència de les [[Colonialisme|colònies]] que s'havien establert a [[Àsia]] i [[Àfrica]] per part d'algunes nacions europees un segle abans, i la consegüent aparició de nombrosos [[estat]]s en l'escenari mundial. La descolonització va afectar a més de la meitat de la superfície de la terra, i va repercutir notablement en les relacions internacionals. 

Des del punt de vista cronològic, aquest procés es pot dividir en dues etapes: 
# La primera correspondria a la descolonització d'Àsia, i es podria enquadrar entre [[1946]] i [[1954]]; 
# La segona etapa correspondria a la descolonització d'Àfrica, i abastaria des de [[1956]] a [[1966]]. 

Entre l'una i l'altra etapa trobem un fet simbòlic, la [[Conferència de Bandung]] ([[Indonèsia]]) en [[1955]], de la qual va néixer el concepte del [[Tercer Món]], i que va suposar per a Àsia la fi de la transició del colonialisme a la independència, i per a Àfrica el començament del procés d'independència. El procés de descolonització es va portar a terme unes vegades per vies pacífiques, unes altres (les més nombroses) de forma violenta. En alguns llocs, el procés descolonitzador es va portar a terme lentament, en uns altres de forma ràpida.

== Mètodes i etapes ==
La descolonització és un procés polític que amb freqüència involucra la violència. En circumstàncies extremes es pot arribar a una [[guerra]] d'independència, de vegades després d'una [[revolució]]. En altres casos es tracta d'un cicle dinàmic on les negociacions fracassen, van seguides de disturbis menors que resulten i repressió policial i de les forces militars, intensificant-se revoltes més violentes que duen a més negociacions fins que s'obté la independència. 

En algunes ocasions les accions de la població local estan caracteritzades per la [[desobediència civil no violenta]]. L'[[Índia]] és un exemple cèlebre. Mentre en alguns països de l'Àfrica Occidental Francesa (excloent els del [[Magrib]]) la descolonització va ser fruit d'una combinació d'insurrecció i de negociacions. El procés només es considera finalitzat quan el govern de facto és reconegut com un estat sobirà per la comunitat de nacions. 

La independència és difícil d'assolir sense l'estímul i el suport pràctic d'un o més agents externs. Els motius per donar ajuda són variats: nacions de la mateixa [[ètnia]] o [[religió]] poden simpatitzar amb els grups oprimits, una nació forta pot intentar desestabilitzar una colònia per afeblir a un rival o enemic colonitzador, per a crear un espai per a la seva pròpia esfera d'interès (com la [[doctrina Monroe]] nord-americana que es va aplicar a l'). 

Després de la [[Primera Guerra Mundial]] va haver-hi un esforç col·lectiu institucionalitzat perquè progressés la causa de l'autogovern a través de la [[Societat de Nacions]]. Sota l'Article 22 del conveni d'aquesta organització es van crear alguns mandats amb la intenció expressa de preparar països per a l'autogovern. Tanmateix, en realitat, es va produir una redistribució del control sobre les antigues colònies dels estats vençuts, especialment d'[[Alemanya]] i d'[[Imperi Otomà]]. 

Algunes colònies d'ultramar han triat retenir el seu estatus colonial, per exemple [[Gibraltar]] i les [[Illes Malvines]]. Així mateix, alguns poders colonials han promogut la descolonització per a desfer-se dels costos financers, militars. I, finalment, hi ha poders colonials que han mantingut el seu estatus, retenint forts vincles econòmics i culturals amb les seves excolònies. A través d'aquests vincles, els poders colonials antics han mantingut una proporció significativa dels beneficis dels seus imperis, però amb costos menors. 

Poques vegades la descolonització és assolida per una sola llei històrica particular, sinó que en general es desenvolupa a través d'una o més etapes d'emancipació, cadascuna de les quals pot ser atorgada o aconseguida amb lluita. Aquestes poden incloure la introducció de representants elegits (solament en qualitat de consellers) i diferents graus d'autonomia o d'autogovern. Així, l'etapa final de descolonització pot significar només el lliurament de responsabilitats en relacions externes i en la seguretat i sol·licitar el reconeixement pel nou estat sobirà. Però, àdhuc seguint el reconeixement de l'estat, el grau de continuïtat pot ser mantingut per tractats bilaterals entre governs ara formalment igualis involucrant pràctiques com entrenament militar conjunt, pactes de protecció mútua, o àdhuc la instal·lació de bases militars. 

== La primera descolonització (1945-1956) ==
De la [[Segona Guerra Mundial]], en va sorgir una situació de no-retorn amb relació al destí dels imperis colonials europeus. Les [[potències de l'Eix]] (en especial, el Japó) havien plantejat un esquema anticolonial que, encara que després es va comprovar que a penes era una pantalla per al seu propi [[imperialisme]], va agitar prou l{{'}}''statu quo'' anterior a la guerra, fins i tot perquè ja durant la contesa soviètics i nord-americans coincidissin a impulsar un discurs d'alliberament nacional.

=== L'enfonsament dels vells imperis ===
Aquesta situació va conformar el tercer costat d'un clar triangle de relacions entre les tres grans potències líders del camp aliat. Els altres dos estaven compostos per la coincidència angloamericana en una definició internacional de les llibertats, seguint una tradició liberal essencialment angloamericana (que havia quedat palesa a la [[Carta Atlàntica]]), i l'anglorussa, pel que fa a aplicar la ''Realpolitik'' en la resolució d'aspectes concrets en determinats conflictes de zona (la manifestació més cèlebre de la qual va ser la [[conferència de Moscou (1944)|Quarta Conferència de Moscou]] entre [[Winston Churchill|Churchill]] i [[Stalin]], el [[1944]]).

==== La posició dels EUA i l'URSS respecte als imperis europeus ====
La descolonització, però, era un desafiament, i això, en la immediata postguerra, generava una certa cautela tant a Moscou com a Washington. Aquesta prudència lògica, pròpia de les grans superpotències amb una visió planetària dels problemes geoestratègics, va ser aprofitada per les potències imperialistes europees: primer pels britànics i després, en la seva estela, pels francesos, els holandesos i els belgues.

L'objectiu comú era perllongar la integritat dels vells imperis tant com es pogués. Inicialment, i de manera implícita, fins i tot es va formar un front unit que va tenir èxit perquè les situacions a la perifèria colonial van quedar molt aviat supeditades a les tensions europees que generava la imminència de la [[guerra freda]]. Washington no va tardar a adoptar una gran precaució davant el tema colonial, i examinà cas per cas, tenint en compte, sobretot, que en alguns territoris la lluita d'alliberament nacional era de signe comunista clar.

Tanmateix, era evident que els Estats Units continuaven mantenint la seva preferència pel desmantellament dels vells imperis. En part, perquè eren els impulsors principals de la filosofia de les [[Nacions Unides]], i això implicava conformar un sistema d'estats com més ampli millor per a crear un gran fòrum que allunyés el perill dels totalitarismes: el gran projecte de [[Franklin Delano Roosevelt]] va continuar viu amb [[Harry S. Truman]]. A més, perquè els nord-americans defensaven a ultrança el lliure canvi i els imperis afavorien les situacions de proteccionisme, una cosa poc convenient quan la maquinària industrial dels EUA pretenia mantenir els nivells productius que s'havien assolit durant la guerra i necessitava un mercat al màxim d'extens. Els soviètics coincidien a pensar que els imperis no eren sinó un destorb a les seves noves capacitats expansives, ja que es consideraven líders mundials de la revolució [[socialisme|socialista]].

Per a les potències colonials la situació era de fallida econòmica i l'opció era aprofitar les riqueses dels territoris ultramarins i dels seus mercats com a garantia en les èpoques de [[crisi econòmica]] a la metròpoli. El problema era que en la immediata postguerra la imatge de submissió colonial era ja un tòpic.

Des del Sud-est asiàtic al Pròxim Orient, pràcticament a totes les colònies i mandats, les potències europees s'havien d'enfrontar a situacions de revolta independentista més o menys agudes.

==== L'opció descolonitzadora britànica ====
Malgrat que era al bàndol dels vencedors, el [[1945]] la [[Gran Bretanya]] estava arruïnada. Això explica en bona mesura la decisió de la majoria de britànics a votar pel [[partit laborista]]. Un cop va haver arribat al govern, [[Clement Attlee]] va fer aprovar en menys d'un any setanta-cinc lleis importants d'un ampli programa de nacionalitzacions i protecció social. Es va nacionalitzar l'aviació civil, i bona part dels [[transport]]s, la [[mineria]] del carbó, la [[siderúrgia]], el subministrament elèctric i de gas i moltes altres empreses. I, principalment, es va posar en marxa un avançat sistema de seguretat social (''National Insurance'') que no va trigar a esdevenir modèlic per a la resta dels països europeus. La Gran Bretanya, impulsada per la necessitat, va crear el primer ''Welfare State'' (estat de benestar) pròpiament dit.

En aquest context de penúria, el vast Imperi era una càrrega que absorbia mig milió de soldats i milers de funcionaris. El control d'aldarulls en llocs com [[Palestina]] o l'[[Índia]] comportava esforços i riscos polítics que minvaven la imatge de la metròpoli. Els britànics van adoptar una política pragmàtica: el [[1948]] ja s'havien desfet de l'Índia, [[Birmània]], [[Iraq]] i [[Palestina]]. 

Però l'operació es fa ver tant precipitadament que, en els casos més conflictius, els britànics no van arribar a articular cap aparell d'estat. Els resultats van ser particularment desastrosos a l'Índia, la proclamació d'independència de la qual va ser avançada unilateralment pels britànics en un any sobre el calendari previst. La conseqüència va ser un desgavell total quan els musulmans van decidir separar-se i formar el seu propi estat, el [[Pakistan]]. Les venjances entre [[hinduisme |hindús]], [[musulmà|musulmans]] i [[sikh]]s es van saldar amb més d'un milió de morts només en tres mesos (d'agost a octubre de [[1947]]). A [[Palestina]] tampoc no es va arbitrar un consens polític, i els resultats d'això es perllonguen fins avui.

En qualsevol cas, les motivacions dels laboristes britànics no havien estat ideològiques. L'objectiu no era l'extinció de la idea imperial, sinó la corrupció del sistema en un sentit més rendible. Allà on va ser factible, es van mantenir les colònies, fins i tot amb la força de les armes.

==== La posició francesa davant la descolonització ====
{{AP|Guerra d'Indoxina|guerra d'Algèria}}
Davant aquesta flexibilitat, la resta de les potències colonialistes o bé van aconseguir mantenir les seves possessions durant alguns anys més, o bé les van perdre després de dures guerres, com va ser el cas dels holandesos, de les possessions dels quals a les [[Índies Orientals]] en va sorgir la República d'[[Indonèsia]].

El cas més espectacular de resistència a ultrança, però, el va protagonitzar França. La seva actitud va provocar les dues guerres de descolonització més ferotges: la d'[[Indoxina francesa]] i la d'[[Algèria]].

Els francesos havien desenvolupat el seu model d'imperi a partir d'un patró assimilacionista, basat en el racionalisme cartesià. París va exportar a les colònies el seu model d'estat. Tot i que estaven considerats ciutadans de segona, tots els nens de l'Imperi rebien la mateixa educació bàsica que els francesos de la metròpoli. Els adults servien a l'exèrcit com la resta de ciutadans, i les lleis eren iguals per a tots. 

França només va saber apel·lar a plantejaments legalistes que moltes vegades eren purament teòrics. Aquesta va ser la idea de la Unió Francesa, recollida en la Constitució de la [[Quarta República Francesa]] ([[1946]]), segons la qual, els territoris d'ultramar perdien la denominació de colònies i esdevenien divisions administratives de la República Francesa (una idea aplicada a les últimes restes de l'Imperi espanyol en temps del [[general Franco]]). Aquesta innovació seguia la tradició assimilacionista i centralista de l'Imperi francès: no es van fer distincions entre unes colònies i les altres; no es va fer cap mena de concessió a l'autogovern.

La manca de concessions va comportar dues guerres: la [[guerra d'Indoxina]] i la [[guerra d'Algèria]].

===Crisi de Suez ===
{{AP|crisi de Suez}}
Mentre tenia lloc la [[guerra d'Algèria]], es va desencadenar una greu crisi internacional a [[Egipte]], que va tenir com a protagonistes principals la Gran Bretanya, [[França]] i [[Israel]], encara que la força decisiva la van tenir els Estats Units.

L'anomenada [[crisi de Suez]] va ser una altra conseqüència del procés descolonitzador. Egipte s'havia independitzat de la Gran Bretanya el [[1936]], però durant la [[Segona Guerra Mundial]] les tropes britàniques van defensar el [[canal de Suez]] davant l'ofensiva alemanya pel nord d'[[Àfrica]]. A partir de 1948, la independència d'Israel i la primera guerra en aquella zona de l'[[Orient Mitjà]] van atiar poderosament el ressorgir del nacionalisme panarabista.

El 1952, ja plenament recuperada la independència, un grup d'oficials nacionalistes va donar un cop d'estat que va enderrocar el corrupte rei [[Faruk I]]. El cervell i el motor del nou règim n'era el primer ministre, el coronel [[Gamal Abdel Nasser]]. La presidència va recaure en aquest home a partir de [[1954]], i des d'aleshores va esdevenir un líder cada vegada més carismàtic. El nou dictador va promoure la política de no-alineació amb cap de les superpotències de la [[guerra freda]] i es va dedicar a fomentar l'[[arabisme]] a l'[[Orient Mitjà]] i al [[Magrib]]. També va donar suport a diversos moviments anticolonials a Àfrica, com l'FLN algerià.

Malgrat que les potències occidentals veien amb recel aquestes tendències, i també l'apropament amb els països de l'Est, li van concedir crèdits per a construir la [[presa d'Assuan]], una obra que havia de regular les crescudes del [[Nil]] i subministrar energia elèctrica per a la industrialització d'Egipte. Tanmateix, el 1956 i davant el seu acostament als països de l'Est, els americans van cancel·lar aquests crèdits. Nasser va contraatacar amb la nacionalització de la Companyia Anglofrancesa del Canal de Suez (juliol) amb el pretext que així obtindria els fons necessaris per a dur endavant l'obra. A més, va anul·lar el tractat internacional de 1888 pel qual es garantia la llibertat total de navegació per a tots els països, cosa que apuntava cap a [[Israel]].

====Intervenció armada ====
El conflicte es va dur a l'ONU, però davant la manifesta voluntat de soviètics i americans de mantenir-se al marge, anglesos i francesos van optar per llançar-se a una intervenció armada. La fúria de París i Londres es combinava amb la por que les pràctiques nacionalitzadores de Nasser fossin imitades per les colònies que havien assolit la independència o per les que estaven en camí de fer-ho. 

L'atac francobritànic, combinat en secret amb un assalt israelita al [[Península del Sinaí |Sinaí]], va ser un èxit. Però per manca dels mitjans necessaris, el desembarcament de les tropes que havien de recuperar el [[canal de Suez]] es va retardar uns quants dies. En aquest interval, els nord-americans van tenir temps de convocar l'Assemblea General de l'[[ONU]], que va condemnar l'operació, va obligar a un alto el foc i va humiliar internacionalment París i Londres.

Els anglofrancesos havien intentat dur a terme l'operació a l'esquena de la superpotència americana, però mancats de la capacitat militar necessària, havien fallat en l'intent de crear un fet consumat. Els nord-americans, llavors, van decidir demostrar clar i net qui manava a l'hemisferi occidental, i van deixar establert que el nou ordre internacional estava dominat per les dues grans potències. Suez va arraconar definitivament els vells imperis amb les seves velles polítiques.

D'una altra banda, l'ultimàtum soviètic -[[Khrusxov]] va amenaçar de bombardejar París i Londres- va ser només una bravata, ja que els serveis d'intel·ligència occidentals sabien que en aquell moment l'[[URSS]] no disposava de [[míssils]] de llarg abast. Tot plegat va demostrar que Moscou i Washington continuaven estant d'acord en la qüestió colonial, com l'any [[1945]].

La [[crisi de Suez]] va transcórrer gairebé simultàniament amb la [[revolució hongaresa]]. Malgrat que amb mitjans diferents, en tots dos casos el resultat va ser el mateix: la potència dominant a cada bloc va imposar l'ordre a la seva zona de predomini sense que el contrari gosés intervenir-hi. Hi havia, doncs, un mutu acord explícit perquè cap dels dos blocs es veia amb força per a afrontar una nova i devastadora guerra mundial només una sola dècada més tard de l'última gran conflagració.

==Descolonització africana ==
Entre el [[1955]] i el [[1965]] a [[Àfrica]] hi va haver una vertadera successió d'independències, algunes de les quals conquerides per la força ([[Guinea]], el [[Congo (regió)|Congo]], [[Kenya]]) i altres de negociades. A tot arreu, però, els conflictes entre les diferents ètnies o entre les élites dirigents, moltes de les quals no volien trencar totalment amb la metròpoli, va ser un fet. Això va provocar molts [[estat]]s artificials, les fronteres dels quals no coincidien amb les [[ètnia|ètnies]] que les habitaven, o cruentes [[guerra civil|guerres civils]] entre les faccions que volien detenir el poder.

* A l'Àfrica britànica la majoria dels territoris van passar a la independència de manera pactada i gradual, amb l'excepció de [[Kenya]], on la insurrecció dels [[Mau-Mau]] va provocà més de 40.000 morts.

* L'Àfrica austral va tenir problemes quan, el 1961, la Unió Sud-africana va abandonar el [[Commonwealth]] i va refermar i consolidar un règim d'[[apartheid]]. 

* A l'Àfrica francesa, l'única insurrecció generalitzada va tenir lloc a [[Madagascar]] l'any 1947.

Un dels casos més conflictius va ser el del [[Congo Belga]], on la metròpoli va aprofitar les rivalitats entre les diverses ètnies per a defensar els seus interessos colonials.

=== Els estímuls exteriors ===
Cap al final dels anys cinquanta, i sobretot [[1960]], nombrosos [[estat]]s de l'[[Àfrica subsahariana]] van obtenir la independència de la dominació occidental. Atès que els territoris de les diverses colònies africanes s'havien format aglutinant grups tribals i lingüístics o ètnies completament diferents, i fins i tot antagòniques entre elles, els moviments nacionalistes no s'havien desenvolupat amb força des de la [[Segona Guerra Mundial]].

Per tant, cal relacionar l'onada de processos independentistes, en primer lloc, amb l'exemple dels països del nord d'Àfrica, que cap a mitjan anys cinquanta (i abans, en el cas de [[Líbia]]) havien aconseguit una emancipació plena o estaven lluitant durament per a aconseguir-la (en el cas de la [[guerra d'Algèria]]).

A més, la [[conferència de Bandung]] ([[1955]]) va alimentar la dinàmica independentista. En aquesta conferència, les delegacions asiàtiques ([[Índia]], [[Pakistan]], [[Indonèsia]], [[Birmània]], [[Ceilan]], la [[Xina]] i [[Vietnam del Nord]]) i africanes ([[Egipte]], [[Etiòpia]], [[Libèria]], [[Líbia]], [[Sudan]] i [[Ghana]]), a més de les corresponents als països àrabs, es van reunir per a estudiar temes d'interès comú, com el [[colonialisme]], el [[racisme]] i la [[sobirania nacional]].

=== Estímuls interiors ===
Malgrat que va tenir menys pes que els estímuls exteriors, l'impacte sociopolític de la [[Segona Guerra Mundial]] també va afectar l'[[Àfrica negra]], com havia passat en altres continents. La contesa no havia afectat aquesta regió del planeta, però, en canvi, la dificultosa relació amb les metròpolis i la contribució a l'esforç de guerra havien propiciat un cert desenvolupament econòmic propi.Noves xarxes de comunicacions i algunes indústries de transformació van afavorir el creixement urbà, i també l'aparició (en alguns països) d'una llavor de [[Classe mitjana|classes mitjanes]] i un [[proletariat]] autòctons. A més, sobretot, la [[mobilitat social]] i geogràfica va començar a influir en la destribalització.

Des d'un punt de vista merament polític, en el canvi de segle havien aparegut les primeres figures nacionalistes panafricanistes, originàries de l'àrea antillana, nord-americana o sud-africana. Als EUA, [[Marcus Garvey]] va organitzar el 1914 l'Associació Universal per a la Promoció dels Negres, que propugnava el retorn a l'Àfrica dels nord-americans de color. El doctor i professor de sociologia [[William E.B. Du Bois]] va estructurar el pensament [[panafricanista]] i posà en marxa tota una sèrie de congressos. El primer es va celebrar a [[París]], el [[1919]]. Però el més important va ser el cinquè, de [[1945]], que es va convocar a [[Manchester]].

Els processos independentistes que es van succeir a l'Àfrica subsahariana el 1960 es van dur a terme enmig d'una gran tranquil·litat. Tanmateix, les noves repúbliques africanes sempre van ser [[estat]]s molt més precaris que els asiàtics o els àrabs. En bona mesura, perquè a diferència d'aquests, a l'Àfrica subsahariana a penes van existir entitats estatals precolonials importants. I les poques que van sobreviure fins al [[segle XIX]] van ser arrasades pels conqueridors europeus, que van barrejar sense miraments centenars de pobles, ètnies i tribus (a tall d'exemple, solament la [[Nigèria]] actual agrupa 250 ètnies diferents).

La manca de cultures homogeneïtzadores i la coexistència forçada de persones tan alienes entre elles va afavorir la inestabilitat política i social. També va dificultar l'emergència de [[Classe mitjana|classes mitjanes]] autòctones i el desenvolupament de cultures nacionals. A més, faltaven quadres dirigents, funcionariat i classes tecnicoprofessionals. Això va fer que, en molts casos, les relacions amb l'antiga metròpoli fossin una continuació de la dependència colonial; encara que en l'ambient de confrontació bipolar, forçosament acabessin apareixent soviètics o nord-americans com a noves metròpolis. A ells s'hi van unir, en els anys setanta i vuitanta, els xinesos.

{{guerra freda}}

{{Commonscat}}

{{ORDENA:Descolonitzacio}}
[[Categoria:Descolonització| ]]</text>
      <sha1>01w7alnfz0c4jihyi33uku4jtw8egen</sha1>
      <model>wikitext</model>
      <format>text/x-wiki</format>
    </revision>
  </page>