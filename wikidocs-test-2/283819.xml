<page>
    <title>Mátyás Rákosi</title>
    <ns>0</ns>
    <id>283819</id>
    <revision>
      <id>13822490</id>
      <parentid>13345804</parentid>
      <timestamp>2014-07-14T12:43:09Z</timestamp>
      <contributor>
        <username>PereBot</username>
        <id>118448</id>
      </contributor>
      <minor></minor>
      <comment>Robot inserta {{Autoritat}}</comment>
      <text>[[Fitxer:Matyas Rakosi.jpg|thumbnail|Mátyás Rákosi el 1949 a Budapest]]
'''Mátyás Rosenfeld Rákosi''' nasqué el [[14 de març]] de [[1892]] a [[Ada (Voivodina)|Ada]] a l'[[Imperi austrohongarès]] (avui dia a [[Voivodina]] [[Sèrbia]]) i va morir el [[5 de febrer]] de [[1971]] a la ciutat [[Unió Soviètica|soviètica]] de [[Nijni Nóvgorod]], la qual entre [[1932]] i [[1990]] s'anomenava oficialment Gorki. Fou un polític comunista que, entre [[1945]] i [[1956]], dirigí [[Hongria]]; se'l recorda com un dels [[estalinisme|estalinistes]] més rígids i dogmàtics.

== Anys de formació ==
Durant la [[Primera Guerra Mundial]], Rákosi va servir com soldat dins de l'exèrcit [[Imperi austro-hongarès|austro-hongarès]] al front de l'Est fins que fou capturat pels [[Rússia|russos]]. Quan va poder tornar a [[Hongria]], va participar en la revolució comunista de [[Béla Kun]], després del fracàs de la qual va fugir a la [[Unió Soviètica]]; va tornar al seu país el [[1924]], però fou empresonat i no aconseguí la llibertat fins al [[1940]] quan fou bescanviat amb els soviètics a canvi que aquests restituïssin les banderes revolucionàries hongareses que les tropes russes havien capturat a la [[Rendició de Világos]] el [[1849]]. A la Unió Soviètica, Rákosi va esdevenir dirigent de la [[III Internacional|Komintern]]. El [[1945]], els soviètics l'enviaren a Hongria perquè hi reorganitzés el partit comunista.

== Dictador d'Hongria ==
=== Exercici del poder ===
Quan el comunisme va imposar-se a Hongria, Rákosi fou nomenat secretari general del [[Partit Comunista Hongarès]]. El [[1948]], els comunistes obligaren els socialdemòcrates a fusionar-se amb ells en el [[Partit Obrer Hongarès]]; a partir d'aleshores, Rákosi va abandonar qualsevol façana democràtica i establí clarament un règim comunista, aplicant allò que ell denominava la [[tàctica de la salsitxa]], és a dir, anar eliminant progressivament els enemics polítics.

Rákosi, dit l'assassí calb pels seus detractors, es definia a ell mateix com el millor deixeble hongarés de [[Ióssif Stalin|Stalin]] i el millor alumne de Stalin, fins al punt que, a vegades, se l'ha considerat més [[estalinisme|estalinista]] que Stalin mateix; sota el seu govern, Hongria patí una de les pitjors dictadures d'Europa en què uns tres-cents cinquanta mil funcionaris i intel·lectuals foren purgats entre [[1948]] i [[1956]]; a més, també va fer perseguir i executar enemics reals o imaginaris aplicant els mateixos mètodes que Stalin havia fet servir en els [[Processos de Moscou]], tal com va fer amb [[László Rajk]], ministre de l'Interior ([[1946]]-[[1948]]), càrrec des del qual organitzà la [[ÁVH|policia política del règim]], i ministre d'afers estrangers ([[1948]]-[[1949]]), a qui, mitjançant un judici farsa, on l'acusà d'espia de [[Josip Broz Tito|Tito]] i d'agent infiltrat de l'imperialisme occidental desitjós de restaurar el capitalisme a Hongria, condemnà a mort i féu afusellar.

El [[1952]], Rákosi, objecte d'un intens [[culte a la personalitat]], ocupà també el càrrec de primer ministre. Tanmateix, el [[13 de juny]] de [[1953]], tres mesos després de la mort de Stalin, per tal de fer contents els nous dirigents soviètics, va deixar el càrrec de primer ministre, que passà a [[Imre Nagy]], tot i conservar el de secretari general del partit, des del qual va llençar continus atacs contra Nagy, el qual acabà sent condemnat el [[9 de març]] de [[1955]] per desviacions dretanes i acusat de ser el responsable de la mala situació econòmica del país; finalment, el [[18 d'abril]] s'esdevingué la destitució de Nagy aprovada pel vot unànime de l'Assemblea Nacional; així doncs, Rákosi esdevingué de nou el màxim dirigent d'Hongria.

=== Política econòmica ===
Després d'acabada la [[Segona Guerra Mundial|guerra]], Hongria va acceptar pagar reparacions, valorades en uns 300 milions de dòlars, a la [[Unió Soviètica]], [[Txecoslovàquia]] i [[República Federal Socialista de Iugoslàvia|Iugoslàvia]] i de mantenir les guarnicions soviètiques. El [[1946]], el Banc Nacional d'Hongria va avaluar el cost d'aquestes reparacions en un índex situat entre el 19 i el 22% de l'ingrés nacional anual. Per altra banda, la participació en el [[Consell d'Assistència Econòmica Mútua]] patrociat per l'URSS va impedir a Hongria comerciar amb els països occidentals i beneficiar-se del [[Pla Marshall]]. A més, l'inici de la recuperació econòmica de la postguerra va estroncar-se del tot arran del govern de Rákosi; el [[1946]], la davaluació de la moneda va dur als índexs més alts d'hiperinflació que puguin recordar-se. Cap a [[1952]], els ingressos reals només representaven dos terços dels de [[1938]], mentre que el [[1949]] havien arribat a representar el 90%.

Vers [[1953]], els nivells de la producció manufacturera hongaresa havien caigut fins a un terç dels d'abans de la [[Segona Guerra Mundial|guerra]]. Per altra banda, el govern havia emprat la coerció -i la brutalitat- per col·lectivitzar l'agricultura, com també va usar els beneficis de les explotacions agrícoles per finançar la [[indústria pesada]], a la qual es destinà el 90% de la inversió estatal. En un primer moment, el règim comunista va voler dedicar-se a produir el mateix tipus de material que Hongria havia produït abans de la guerra, incloent-hi màquines i vagons de tren, malgrat no disposar de recursos, i deixant així de banda millors oportunitats en altres sectors; amb el desenvolupament de la indústria pesada, es pretenia fomentar el creixement econòmic en el futur i produir exportacions per pagar les importacions.

El govern de Rákosi també va establir controls de salaris i preus, basats en un sistema de preus per al productor i un altre per al consumidor, que el govern controlava per separat. Vers 1950, les autoritats usaven aquests controls per limitar la demanda interna i retallar costos laborals triplicant els preus del consumidor i retallant salaris. El descontentament popular va créixer a mesura que l'economia s'anava ressentint de manca de materials, dificultats per a l'exportació i creixement del deute extern.

=== La qüestió dels jueus ===
Nascut dins d'una família jueva, Mátyás Rákosi va renegar de la religió i del [[judaisme]] actuant així d'acord amb la seva ideologia [[comunisme|comunista]] [[ateisme|atea]]; per això, durant el seu govern, l'observança de la religió i el [[sionisme]] foren prohibits; per altra banda, el [[1953]], s'adherí a la campanya antisemita de [[Ióssif Stalin|Stalin]] i va començar a preparar una purga de jueus, que no es va dur a terme arran de la mort de Stalin; tanmateix, va començar la depuració de jueus del partit, que va completar-se durant el govern de [[János Kádár]].

== Caiguda ==
El [[25 de febrer]] de [[1956]], durant el [[XX Congrés del PCUS]], [[Nikita Khrusxov]] pronuncià el [[Discurs Secret]], oficialment «'''Sobre el culte a la personalitat i les seves conseqüències'''», on denuncià els crims de [[Ióssif Stalin|Stalin]], amb la qual cosa, el [[Partit Comunista de la Unió Soviètica|PCUS]] trencava amb l'[[estalinisme]] en nom del retorn al [[leninisme]] inicial. Per això, sota pressió soviètica, el [[juny]] de [[1956]], Rákosi deixà el càrrec de secretari general del partit que passà a [[Ernő Gerő]]. Per tal d'eliminar-lo de l'escena política hongaresa, Rákosi fou enviat a l'URSS, oficialment per rebre-hi tractament mèdic, i va passar-se la resta de la seva vida al [[República Socialista Soviètica del Kirguizistan|Kirguizistan]]. Poc abans de la seva mort, se li va oferir la possibilitat de tornar a Hongria amb la condició de prometre no dedicar-s'hi a activitats polítiques; Rákosi va rebutjar el tracte i va quedar-se a l'URSS fins que va morir a [[Nijni Nóvgorod|Gorky]] el 1971. Després de la seva mort, el seu cos fou retornat a Hongria i enterrat a [[Budapest]].

{{Commonscat|Mátyás Rákosi}}
{{Autoritat}}
{{ORDENA:Rakosi, Matyas}}

[[Categoria:Dictadors comunistes]]
[[Categoria:Polítics del Bloc de l'Est]]
[[Categoria:Komintern]]
[[Categoria:Comunistes hongaresos]]
[[Categoria:Primers ministres d'Hongria]]
[[Categoria:Voivodina]]</text>
      <sha1>ff7kl7iom60fsfks6lrw30lyw58eiek</sha1>
      <model>wikitext</model>
      <format>text/x-wiki</format>
    </revision>
  </page>